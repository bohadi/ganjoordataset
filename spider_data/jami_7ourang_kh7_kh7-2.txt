[START][A]
[B][M1]ای به یادت تازه جان عاشقان!
[M2]ز آب لطفت تر، زبان عاشقان!
[B][M1]از تو بر عالم فتاده سایه‌ای
[M2]خوبرویان را شده سرمایه‌ای
[B][M1]عاشقان افتادهٔ آن سایه‌اند
[M2]مانده در سودا از آن سرمایه‌اند
[B][M1]تا ز لیلی سر حسنش سر نزد
[M2]عشق او آتش به مجنون در نزد
[B][M1]تا لب شیرین نکردی چون شکر
[M2]آن دو عاشق را نشد خونین، جگر
[B][M1]تا نشد عذرا ز تو سیمین‌عذار
[M2]دیدهٔ وامق نشد سیماب‌بار
[B][M1]تا به کی در پرده باشی عشوه‌ساز
[M2]عالمی با نقش پرده عشقباز؟
[B][M1]وقت شد کین پرده بگشایی ز پیش
[M2]خالی از پرده نمایی روی خویش
[B][M1]در تماشای خودم بی‌خود کنی
[M2]فارغ از تمییز نیک و بد کنی
[B][M1]عاشقی باشم به تو افروخته
[M2]دیده را از دیگران بردوخته
[B][M1]گرچه باشم ناظر از هر منظری
[M2]جز تو در عالم نبینم دیگری
[B][M1]در حریم تو دویی را بار نیست
[M2]گفت و گوی اندک و بسیار نیست
[B][M1]از دویی خواهم که یکتای‌ام کنی
[M2]در مقامات یکی، جای‌ام کنی
[B][M1]تا چو آن سادهٔ رمیده از دویی
[M2]«این منم» گویم «خدایا! یا توئی؟»
[B][M1]گر منم این علم و قدرت از کجاست؟
[M2]ور تویی این عجز و سستی از که خاست؟
[A]
[B][M1]ضعف پیری قوت طبعم شکست
[M2]راه فکرت بر ضمیر من ببست
[B][M1]در دلم فهم سخندانی نماند
[M2]بر لبم حرف سخنرانی نماند
[B][M1]به که سر در جیب خاموشی کشم
[M2]پا به دامان فراموشی کشم
[B][M1]نسبتی دارد به حال من قوی
[M2]این دو بیت از مثنوی مولوی:
[B][M1]«کیف یاتی النظم لی و القافیه؟
[M2]بعد ما ضعفت اصول العافیه»
[B][M1]«قافیه اندیشم و، دلدار من
[M2]گویدم: مندیش جز دیدار من!»
[B][M1]کیست دلدار؟ آنکه دل‌ها دار اوست
[M2]جمله دل‌ها مخزن اسرار اوست
[B][M1]دارد او از خانهٔ خود آگهی
[M2]به که داری خانهٔ او را تهی
[B][M1]تا چون بیند دور ازو بیگانه را
[M2]جلوه‌گاه خود کند آن خانه را
[B][M1]خاصه نظم این کتاب از بهر اوست
[M2]مظهر آیات لطف و قهر اوست
[B][M1]در ثنایش نغز گفتاری کنم
[M2]در دعایش ناله و زاری کنم
[B][M1]چون ندارم دامن قربش به دست
[M2]بایدم در گفت و گوی او نشست
[A]
[B][M1]چون رسیدم شب بدین جا زین خطاب
[M2]در میان فکر تم بربود خواب
[B][M1]خویش را دیدم به راهی بس دراز
[M2]پاک و روشن چون ضمیر اهل راز
[B][M1]ناگه آواز سپاهی پرخروش
[M2]از قفا آمد در آن راهم به گوش
[B][M1]بانگ چاووشان دلم از جا ببرد
[M2]هوشم از سر، قوتم از پا ببرد
[B][M1]چاره می‌جستم پی دفع گزند
[M2]آمد اندر چشمم ایوانی بلند
[B][M1]چون شتابان سوی او بردم پناه
[M2]تا شوم ایمن ز آسیب سپاه،
[B][M1]از میان شان والد شاه زمن
[M2]آن به نام و صورت و سیرت حسن
[B][M1]جامه‌های خسروانی در برش
[M2]بسته کافوری عمامه بر سرش
[B][M1]تافت سوی من عنان، خندان و شاد
[M2]بر من از خنده در راحت گشاد
[B][M1]چون به پیش من رسید آمد فرود
[M2]بوسه بر دستم زد و پرسش نمود
[B][M1]خوش شدم ز آن چاره‌سازیهای او
[M2]شاد از آن مسکین‌نوازیهای او
[B][M1]در سخن با من بسی گوهر فشاند
[M2]لیک ازینها هیچ در گوشم نماند
[B][M1]صبحدم کز روی بستر خاستم
[M2]از خرد تعبیر آن درخواستم
[B][M1]گفت: این لطف و رضاجویی زشاه،
[M2]بر قبول نظم من آمد گواه
[B][M1]یک نفس زین گفت و گو منشین خموش!
[M2]چون گرفتی پیش، در اتمام کوش!
[B][M1]چون شنیدم از وی این تعبیر را
[M2]چون قلم بستم میان، تحریر را
[B][M1]بو کز آن سرچشمه‌ای کین خواب خاست
[M2]آید این تعبیر ازینجا نیز راست
[A]
[B][M1]شهریاری بود در یونان زمین
[M2]چون سکندر صاحب تاج و نگین
[B][M1]بود در عهدش یکی حکمت‌شناس
[M2]کاخ حکمت را قوی کرده اساس
[B][M1]اهل حکمت یک به یک شاگرد او
[M2]حلقه بسته جمله گرداگرد او
[B][M1]شاه چون دانست قدرش را شریف
[M2]ساخت‌اش در خلوت صحبت، حریف
[B][M1]جز به تدبیرش نرفتی نیم‌گام
[M2]جز به تلقینش نجستی هیچ کام
[B][M1]در جهانگیری ز بس تدبیر کرد
[M2]قاف تا قاف‌اش همه تسخیر کرد
[B][M1]شاه چون نبود به نفس خود حکیم
[M2]یا حکیمی نبودش یار و ندیم،
[B][M1]قصر ملکش را بود بنیاد، سست
[M2]کم فتد قانون حکم او درست
[B][M1]ظلم را بندد به جای عدل، کار
[M2]عدل را داند بسان ظلم، عار
[B][M1]عالم از بیداد او گردد خراب
[M2]چشمه‌سار ملک دین از وی سراب
[B][M1]نکته‌ای خوش گفته است آن دوربین:
[M2]«عدل دارد ملک را قائم، نه دین»
[B][M1]کفر کیشی کو به عدل آید فره
[M2]ملک را از ظالم دیندار، به
[B][M1]گفت با داوود پیغمبر، خدای
[M2]کامت خد را بگو ای نیک رای!
[B][M1]کز عجم چون پادشاهان آورند
[M2]نام ایشان جز به نیکی کم برند
[B][M1]گر چه بود آتش پرستی دینشان
[M2]بود عدل و راستی آیینشان
[B][M1]قرنها زایشان جهان معمور بود
[M2]ظلمت ظلم از رعایا دور بود
[B][M1]بندگان فارغ ز غم فرسودگی
[M2]داشتند از عدلشان آسودگی
[A]
[B][M1]چون به تدبیر حکیم نامدار
[M2]یافت گیتی بر شه یونان قرار
[B][M1]یک نگین‌وار از همه روی زمین
[M2]خارجش نگذاشت از زیر نگین
[B][M1]شه شبی در حال خویش اندیشه کرد
[M2]شیوهٔ نعمت‌شناسی پیشه کرد
[B][M1]خلعت اقبال بر خود چست یافت
[M2]هر چه از اسباب دولت جست، یافت
[B][M1]غیر فرزندی که از عز و شرف
[M2]از پس رفتن، بود او را خلف
[B][M1]در ضمیر شه چون این اندیشه خاست
[M2]گفت با دانای حکمت‌پیشه، راست
[B][M1]گفت: ای دستور شاهی پیشه‌ات!
[M2]آفرین بادا! بر این اندیشه‌ات!
[B][M1]هیچ نعمت بهتر از فرزند نیست
[M2]جز به جان فرزند را پیوند نیست
[B][M1]حاصل از فرزند گردد کام مرد
[M2]زنده از فرزند ماند نام مرد
[B][M1]چشم تو تا زنده‌ای روشن بدوست
[M2]خاک تو چون مرده‌ای، گلشن بدوست
[B][M1]دستت او گیرد، اگر افتی ز پای
[M2]پایت او باشد، اگر مانی به جای
[B][M1]پشت تو از پشتی‌اش گردد قوی
[M2]عمرت از دیدار او یابد نوی
[B][M1]دشمنت را شیوه از وی شیون است
[M2]خاصه، گویی بهر قهر دشمن است
[A]
[B][M1]کرد چون دانا حکیم نیک‌خواه
[M2]شهوت و زن را نکوهش پیش شاه
[B][M1]ساخت تدبیری به دانش کاندر آن
[M2]ماند حیران فکرت دانشوران
[B][M1]نطفه را بی‌شهوت از صلبش گشاد
[M2]د رمحلی جز رحم آرام داد
[B][M1]بعد نه مه گشت پیدا ز آن محل
[M2]کودکی بی‌عیب و طفلی بی خلل
[B][M1]غنچه‌ای از گلبن شاهی دمید
[M2]نفحه‌ای از ملک آگاهی وزید
[B][M1]تاج شد از گوهر او سربلند
[M2]تخت گشت از بخت او فیروزمند
[B][M1]صحن گیتی بی وی و چشم فلک
[M2]بود آن بی‌مردم، این بی‌مردمک
[B][M1]زو به مردم صحن آن معمور شد
[M2]چشم این از مردمک پر نور شد
[B][M1]چون ز هر عیب‌اش سلامت یافتند
[M2]از سلامت نام او بشکافتند
[B][M1]سالم از آفت، تن و اندام او
[M2]ز آسمان آمد سلامان نام او
[B][M1]چون نبود از شیر مادر بهره‌مند
[M2]دایه‌ای کردند بهر او پسند
[B][M1]دلبری در نیکویی ماه تمام
[M2]سال او از بیست کم، ابسال نام
[B][M1]نازک‌اندامی که از سر تا به پای
[M2]جزو جزوش خوب بود و دلربای
[B][M1]بود بر سر، فرق او خطی ز سیم
[M2]خرمنی از مشک را کرده دو نیم
[B][M1]گیسویش بود از قفا آویخته
[M2]زو به هر مو صد بلا آویخته
[B][M1]قامتش سروی ز باغ اعتدال
[M2]افسر شاهان به راهش پایمال
[B][M1]بود روشن جبهه‌اش آیینه رنگ
[M2]ابروی زنگاری‌اش بر وی چو زنگ
[B][M1]چون زدوده زنگ ازو آیینه‌وار
[M2]شکل نونی مانده از وی بر کنار
[B][M1]چشم او مستی که کرده نیمخواب
[M2]تکیه بر گل، زیر چتر مشک ناب
[B][M1]گوشهای خوش نیوش از هر طرف
[M2]گوهر گفتار را سیمین‌صدف
[B][M1]بر عذارش نیلگون خطی جمیل
[M2]رونق مصر جمالش همچو نیل
[B][M1]ز آن خط او چه بهر چشم بد کشید
[M2]چشم نیکان را بلا بی‌حد کشید
[B][M1]رشتهٔ دندان او در خوشاب
[M2]حقهٔ در خوشابش لعل ناب
[B][M1]در دهان او ره اندیشه کم
[M2]گفت و گوی عقل فکرت پیشه کم
[B][M1]از لب او جز شکر نگرفته کام
[M2]خود کدام است آن لب و ، شکر کدام؟
[B][M1]رشحی از چاه زنخدانش گشاد
[M2]وز زنخدانش معلق ایستاد
[B][M1]زو هزاران لطفها آمد پدید
[M2]غبغب‌اش کردند نام، ارباب دید
[B][M1]همچو سیمین‌لعبت از سیم‌اش تنی
[M2]چون صراحی، برکشیده گردنی
[B][M1]بر تنش بستان چو آن صافی حباب
[M2]که‌ش نسیم انگیخته از روی آب
[B][M1]زیر بستانش دلش رخشنده نور
[M2]در سپیدی عاج و، در نرمی سمور
[B][M1]هر که دیدی آن میان کم ز مو
[M2]جز کناری زو نکردی آرزو
[B][M1]مخزن لطف از دو دست او دو نیم
[M2]آستین از هر یکی همیان سیم
[B][M1]آرزوی اهل دل در مشت او
[M2]قفل دلها را کلید، انگشت او
[B][M1]خون ز دست او درون عاشقان
[M2]رنگ حنایش ز خون عاشقان
[B][M1]هر سر انگشتش خضاب و ناخضاب
[M2]فندق تر بود یا عناب ناب
[B][M1]ناخنانش بدرهای مختلف
[M2]بدرهای او ز حنا منخسف
[B][M1]شکل او مشاطه چون آراسته
[M2]از سر هر یک هلالی کاسته
[B][M1]چون سخن با ساق و پای او رسید
[M2]ز آن، زبان در کام می‌باید کشید
[B][M1]زآنکه می‌ترسم رسد جایی سخن
[M2]کن سخن آید گران بر طبع من
[B][M1]بود آن سری ز نامحرم نهان
[M2]هیچ کس محرم نه آن را در جهان
[B][M1]بل، که دزدی پی به آن آورده بود
[M2]هر چه آنجا بود، غارت کرده بود
[B][M1]در، بر آن سیمین‌صدف بشکافته
[M2]گوهر کام خود آنجا یافته
[B][M1]هر چه باشد دیگری را دست زد،
[M2]بهتر از چشم قبولش، دست رد
[B][M1]شاه چون دایه گرفت ابسال را
[M2]تا سلامان همایون فال را
[B][M1]آورد در دامن احسان خویش
[M2]پرورد از رشحهٔ پستان خویش
[B][M1]روز تا شب جد او و جهد او
[M2]بود در بست و گشاد مهد او
[B][M1]گه تنش را شستی از مشک و گلاب
[M2]گه گرفتی پیکرش در شهد ناب
[B][M1]مهر آن مه بس که در جانش نشست
[M2]چشم مهر از هر که غیر از او ببست
[B][M1]گر میسر گشتی‌اش بی هیچ شک
[M2]کردی‌اش جا در بصر چون مردمک
[B][M1]بعد چندی چون ز شیرش باز کرد
[M2]نوع دیگر کار و بار آغاز کرد
[B][M1]وقت خفتن راست کردی بسترش
[M2]سوختی چون شمع بالای سرش
[B][M1]بامداد از خواب چون برخاستی
[M2]همچو زرین لعبت‌اش آراستی
[B][M1]سرمه کردی نرگس شهلای او
[M2]چست بستی جامه بر بالای او
[B][M1]کردی آنسان خدمت‌اش بیگاه و گه
[M2]تا شدش سال جوانی، چارده
[B][M1]چارده بودش به خوبی ماه رو
[M2]سال او هم چارده، چون ماه او
[B][M1]پایهٔ حسنش بسی بالا گرفت
[M2]در همه دلها هوایش جا گرفت
[B][M1]شد یکی، صد حسن او و آن صد، هزار
[M2]صد هزاران دل ز عشقش بیقرار
[B][M1]با قد چون نیزه، بود آن دلپسند
[M2]آفتابی، گشته یک نیزه بلند
[B][M1]نیزه‌واری قد او چون سر کشید،
[M2]بر دل هر کس ازو زخمی رسید
[B][M1]ز آن بلندی هر کجا افگند تاب،
[M2]سوخت جان عالمی ز آن آفتاب
[B][M1]ملک خوبی را به رخها شاه بود
[M2]شوکت شاهی (به) او همراه بود
[B][M1]گردن او سرفراز مهوشان
[M2]در کمندش گردن گردنکشان
[B][M1]پاکبازان از پی دفع گزند
[M2]از دعا بر بازویش تعویذبند
[B][M1]پنجه‌اش داده شکست سیم ناب
[M2]دست هر فولادباز و داده تاب
[B][M1]گوش جان را کن به سوی من گرو!
[M2]شمه‌ای از دیگر احوالش شنو!
[B][M1]لطف طبعش در سخن مو می‌شکافت
[M2]لفظ نشنیده، به معنی می‌شتافت
[B][M1]در لطایف، لعل او حاضر جواب
[M2]در دقایق فهم او صافی، چو آب
[B][M1]چون گرفتی خامهٔ مشکین رقم
[M2]آفرین کردی بر او لوح و قلم
[B][M1]جانش از هر حکمتی محفوظ بود
[M2]نکته‌های حکمت‌اش محظوظ بود
[A]
[B][M1]صبحدم چون شاه این نیلی تتق
[M2]بارگی راندی به میدان افق
[B][M1]شه سلامان، مست و نیم خواب
[M2]پای کردی سوی میدان در رکاب
[B][M1]با گروهی از نژاد خسروان
[M2]خردسال و تازه‌روی و نوجوان
[B][M1]هر یکی در خیل خوبان سروری
[M2]آفت ملکی بلای کشوری
[B][M1]صولجان بر کف، به میدان تاختی
[M2]گوی زرین در میان انداختی
[B][M1]یک به یک چوگان‌زنان جویای حال
[M2]گرد یک مه حلقه کرده صد هلال
[B][M1]گرچه بودی زخم چوگان از همه
[M2]بود چابک‌تر سلامان از همه
[B][M1]گوی بردی از همه با صد شتاب
[M2]گوی مه بود و سلامان آفتاب
[B][M1]آری، آن کس را که دولت یار شد
[M2]وز نهال بخت برخوردار شد،
[B][M1]هیچ چوگان زیر این چرخ کبود
[M2]گوی نتواند ز میدانش ربود
[A]
[B][M1]از کمانداران خاص اندر زمان
[M2]خواستی ناکرده زه چاچی کمان
[B][M1]بی مدد آن را به زه آراستی
[M2]بانگ زه از گوشه‌ها برخاستی
[B][M1]دست مالیدی بر آن چالاک و چست
[M2]تا بن گوش‌اش کشیدی از نخست
[B][M1]گاه بنهادی سه پر مرغی بر آن
[M2]رهسپر گشتی به هنجار نشان
[B][M1]ورگشادی تیر پرتابی ز شست
[M2]بودی‌اش خط افق جای نشست
[B][M1]گرنه مانع سختی گردون شدی
[M2]از خط دور افق بیرون شدی
[A]
[B][M1]بود در جود و سخا دریا کفی
[M2]ملکش از بحر عطا دریا کفی
[B][M1]پر شدی از فیض آن ابر کرم
[M2]عرصهٔ گیتی ز دینار و درم
[B][M1]بزم جودش را چو می‌آراستم
[M2]نسبتش با معن و حاتم خواستم
[B][M1]لیک اندر جنب او بی قال و قیل
[M2]معن باشد مبخل و حاتم بخیل
[B][M1]بسکه دستش داشتی با بسط، خوی
[M2]تافتی انگشت او از قبض، روی
[B][M1]قبض کف گر خواستی، انگشت او
[M2]خم نکردی پشت خود در مشت او
[A]
[B][M1]چون سلامان را شد اسباب جمال
[M2]از بلاغت جمع، در حد کمال،
[B][M1]سرو نازش نازکی از سر گرفت
[M2]باغ لطفش رونق دیگر گرفت
[B][M1]نارسیده میوه‌ای بود از نخست
[M2]چون رسیدن شد بر آن میوه درست،
[B][M1]خاطر ابسال چیدن خواست‌اش
[M2]وز پی چیدن، چشیدن خواست‌اش
[B][M1]لیک بود آن میوه بر شاخ بلند
[M2]بود کوتاه آرزو را ز آن، کمند
[B][M1]شاهدی پر عشوه بود ابسال نیز
[M2]کم نه ز اسباب جمال‌اش هیچ چیز
[B][M1]با سلامان عرض خوبی ساز کرد
[M2]شیوهٔ جولانگری آغاز کرد
[B][M1]گاه بر رسم نغوله پیش سر
[M2]بافتی زنجیره‌ای از مشک تر
[B][M1]تا بدان زنجیرهٔ داناپسند
[M2]ساختی پای دل شهزاده، بند
[B][M1]گاه مشکین موی را بشکافتی
[M2]فرق کرده، ز آن دو گیسو بافتی
[B][M1]گه نهادی چون بتان دلفروز
[M2]بر کمان ابروان از وسمه، توز
[B][M1]تا ز جان او به زنگاری کمان
[M2]صید کردی مایهٔ امن و امان
[B][M1]برگ گل را دادی از گلگونه زیب
[M2]تا بدان رنگش ز دل بردی شکیب
[B][M1]دانهٔ مشکین نهادی بر عذار
[M2]تا بدان مرغ دلش کردی شکار
[B][M1]گه گشادی بند از تنگ شکر
[M2]گه شکستی مهر بر درج گهر
[B][M1]تا چو شکر بر دلش شیرین شدی
[M2]وز لب گویاش گوهر چین شدی
[B][M1]گه نمودی از گریبان گوی زر
[M2]زیر آن طوق مرصع از گهر،
[B][M1]تا کشیدی با همه فرخندگی
[M2]گردنش را زیر طوق بندگی
[B][M1]گه به کاری دست سیمین‌بر زدی
[M2]ز آن بهانه آستین را برزدی
[B][M1]تا نگارین ساعد او آشکار
[M2]دیدی و، کردی به خون چهره، نگار
[B][M1]گه چو بهر خدمتی کردی قیام
[M2]سخت‌تر برداشتی از جای گام
[B][M1]تا ز بانگ جنبش خلخال او
[M2]تاج در فرقش، شدی پامال او
[B][M1]بودی القصه به صد مکر و حیل
[M2]جلوه گر در چشم او در هر محل
[B][M1]صبح و شام‌اش روی در خود داشتی
[M2]یک دم‌اش غافل ز خود نگذاشتی
[B][M1]زآنکه می‌دانست کز راه نظر
[M2]عشق دارد در دل عاشق اثر
[B][M1]جز به دیدار بتان دلپذیر
[M2]عشق در دلها نگردد جای گیر
[A]
[B][M1]چون سلامان با همه حلم و وقار
[M2]کرد در وی عشوهٔ ابسال کار،
[B][M1]در دل از مژگان او، خارش خلید
[M2]وز کمند زلف او، مارش گزید
[B][M1]ز ابروانش طاقت او گشت طاق
[M2]وز لبش شد تلخ، شهدش در مذاق
[B][M1]نرگس جادوی او خوابش ببرد
[M2]حلقهٔ گیسوی او تابش ببرد
[B][M1]اشک او از عارضش گل‌رنگ شد
[M2]عیشش از یاد دهانش تنگ شد
[B][M1]دید بر رخسار او خال سیاه
[M2]گشت از آن خال سیه حالش تباه
[B][M1]دید جعد بیقرارش بر عذار
[M2]ز آرزوی وصل او، شد بیقرار
[B][M1]شوقش از پرده برون آورد، لیک
[M2]در درون اندیشه‌ای می‌کرد نیک
[B][M1]که مبادا گر چشم طعم وصال
[M2]طعم آن بر جان من گردد وبال
[B][M1]آن نماند با من و، عمر دراز
[M2]مانم از جاه و جلال خویش باز
[B][M1]دولتی کن مرد را جاوید نیست
[M2]بخردان را قبلهٔ امید نیست
[A]
[B][M1]چون سلامان مایل ابسال شد
[M2]طالع ابسال فر خفال شد
[B][M1]یافت آن مهر قدیم او نوی
[M2]شد بدو پیوند امیدش قوی
[B][M1]فرصتی می‌جست در بیگاه و گاه
[M2]یابد اندر خلوت آن ماه، راه
[B][M1]تا شبی سویش به خلوت راه یافت
[M2]نقد جان بر دست، پیش او شتافت
[B][M1]همچو سایه زیر پای او فتاد
[M2]وز تواضع رو به پای او نهاد
[B][M1]شه سلامان نیز با صد عز و ناز
[M2]کرد دست مرحمت سویش دراز
[B][M1]چون قبا تنگ اندر آغوشش گرفت
[M2]کام جان از چشمهٔ نوشش گرفت
[B][M1]داشت شکر آن یکی، شیر این دگر
[M2]شد به هم آمیخته شیر و شکر
[B][M1]روز دیگر بر همین دستور بود
[M2]چشم‌زخم دهر از ایشان دور بود
[B][M1]روز هفته، هفته شد مه، ماه سال
[M2]ماه و سالی خالی از رنج و ملال
[B][M1]همتش آن بود کن عیش و طرب
[M2]نی به روز افتد ز یکدیگر، نه شب
[B][M1]لیک دور چرخ می‌گفت از کمین:
[M2]نیست داب من که بگذارم چنین !
[B][M1]ای بسا صحبت که روز انگیختم،
[M2]چون شب آمد سلک آن بگسیختم!
[B][M1]وای بسا دولت که دادم وقت شام،
[M2]صبحدم را نوبت او شد تمام!
[A]
[B][M1]چون سلامان شد حریف ابسال را
[M2]صرف وصلش کرد ماه و سال را،
[B][M1]باز ماند از خدمت شاه و حکیم
[M2]هر دو را شد دل ز هجر او دو نیم
[B][M1]چون ز حال او خبر جستند باز
[M2]محرمان کردندشان دانای راز
[B][M1]بهر پرسش پیش خویش‌اش خواندند
[M2]با وی از هر جا حکایت راندند
[B][M1]شد یقین کن قصه از وی راست بود
[M2]داستانی بی‌کم و بی‌کاست بود
[B][M1]هر یک اندر کار وی رایی زدند
[M2]در خلاصش دستی و پایی زدند
[B][M1]بر نصیحت یافت کار اول قرار
[M2]کز نصیحت نیست بهتر هیچ کار
[B][M1]از نصیحت تازه گردد هر دلی
[M2]وز نصیحت حل شود هر مشکلی
[B][M1]ناصحان پیغمبران‌اند از نخست
[M2]گشته کار عقل و دین ز ایشان درست
[A]
[B][M1]«دیدهٔ اقبال من روشن به توست
[M2]عرصهٔ آمال من گلشن به توست
[B][M1]سالها چون غنچه دل خون کرده‌ام
[M2]تا گلی چون تو، به دست آورده‌ام
[B][M1]همچو گل از دست من دامن مکش!
[M2]خنجر خار جفا بر من مکش!
[B][M1]در هوای توست تاجم فرق‌سای
[M2]وز برای توست تختم زیر پای
[B][M1]رو به معشوقان نابخرد منه!
[M2]افسر دولت ز فرق خود منه!
[B][M1]دست دل در شاهد رعنا مزن!
[M2]تخت شوکت را به پشت پا مزن!
[B][M1]منصب تو چیست؟ چوگان باختن
[M2]رخش زیر ران به میدان تاختن
[B][M1]نی گرفتن زلف چون چوگان به دست
[M2]پهلوی سیمین‌بران کردن نشست
[B][M1]در صف مردان روی شمشیر زن،
[M2]وز تن گردان شوی گردن‌فکن،
[B][M1]به که از گردان مردافکن جهی
[M2]پیش شمشیر زنی گردن نهی
[B][M1]ترک این کردار کن! بهر خدای
[M2]ورنه خواهم زین غم افتادن ز پای
[B][M1]سالها بهر تو ننشستم ز پا
[M2]شرم بادت کافکنی از پا مرا»
[B][M1]چون سلامان آن نصیحت گوش کرد،
[M2]بحر طبع او ز گوهر جوش کرد
[B][M1]گفت: «شاها! بندهٔ رای توام
[M2]خاک پای تخت‌فرسای توام
[B][M1]هر چه فرمودی به جان کردم قبول
[M2]لیکن از بی‌صبری خویش‌ام ملول
[B][M1]نیست از دست دل رنجور من
[M2]صبر بر فرموده‌ات مقدور من
[B][M1]بارها با خویش اندیشیده‌ام
[M2]در خلاصی زین بلا پیچیده‌ام
[B][M1]لیک چون یادم از آن ماه آمده‌ست،
[M2]جان من در ناله و آه آمده‌ست
[B][M1]ور فتاده چشم من بر روی او
[M2]کرده‌ام روی از دو عالم سوی او
[B][M1]در تماشای رخ آن دلپسند
[M2]نه نصیحت مانده بر یادم نه پند!»
[B][M1]چون شه از پند سلامان شد خموش
[M2]شد حکیم اندر نصیحت سخت کوش
[B][M1]گفت: کای نوباوهٔ باغ کهن!
[M2]آخرین نقش بدیع کلک کن!
[B][M1]قدر خود بشناس و مشمر سرسری
[M2]خویش را! کز هر چه گویم برتری
[B][M1]آنکه دست قدرتش خاکت سرشت،
[M2]حرف حکمت بر دل پاکت سرشت
[B][M1]پاک کن از نقش صورت سینه را!
[M2]روی در معنی کن این آیینه را!
[B][M1]تا شود گنج معانی سینه‌ات
[M2]غرق نور معرفت آیینه‌ات
[B][M1]چشم خویش از طلعت شاهد بپوش!
[M2]بیش ازین در صحبت شاهد مکوش!
[B][M1]بر چنین آلوده‌ای مفتون مشو!
[M2]وز حریم عافیت بیرون مشو!
[B][M1]بودی از آغاز عالی‌مرتبه
[M2]برفراز چرخ بودت کوکبه
[B][M1]شهوت نفس‌ات به زیر انداخته
[M2]در حضیض خاک بندت ساخته
[B][M1]چون سلامان از حکیم اینها شنید
[M2]بوی حکمت بر مشام او وزید
[B][M1]گفت: «ای جان فلاطون از تو شاد
[M2]صد ارسطو زیر فرمان تو باد!
[B][M1]من نهاده روی در راه توام!
[M2]کمترین شاگرد در گاه توام!
[B][M1]هر چه گفتی عین حکمت یافتم
[M2]در قبول آن به جان بشتافتم
[B][M1]لیک بر رای منیرت روشن است
[M2]کاختیار کار بیرون از من است!»
[A]
[B][M1]هر کجا از عشق جانی در هم است
[M2]محنت اندر محنت و غم در غم است
[B][M1]خاصه عشقی که‌ش ملامت یار شد
[M2]گفت و گوی ناصحان بسیار شد
[B][M1]از ملامت سخت گردد کار عشق
[M2]وز ملامت شد فزون تیمار عشق
[B][M1]بی‌ملامت عشق ، جان‌پروردن است
[M2]چون ملامت یار شد خون خوردن است
[B][M1]چون سلامان آن ملامت‌ها شنید
[M2]جان شیرینش ز غم بر لب رسید
[B][M1]مهر ابسال از درون او نکند
[M2]لیک شوری در درون او فکند
[B][M1]جانش از تیر ملامت ریش گشت
[M2]در دل اندوهی که بودش بیش گشت
[B][M1]می‌بکاهد از ملامت جان مرد
[M2]صبر بر وی کی بود امکان مرد؟
[B][M1]می‌توان یک زخم خورد از تیغ تیز
[M2]چون پیاپی شد، چه چاره جز گریز؟
[B][M1]روزها اندیشه کاری پیشه کرد
[M2]بارها در کار خویش اندیشه کرد
[B][M1]با هزار اندیشه در تدبیر کار
[M2]یافت کارش بر فرار آخر قرار
[B][M1]کرد خاطر از وطن پرداخته
[M2]محملی از بهر رفتن ساخته
[A]
[B][M1]چون سلامان هفته‌ای محمل براند
[M2]پندگویان را بر او دستی نماند
[B][M1]از ملامت ایمن و فارغ ز پند
[M2]بار خود بر ساحل بحری فکند
[B][M1]دید بحری همچو گردون بیکران
[M2]چشم‌های بحریان چون اختران
[B][M1]قاف تا قاف امتداد دور او
[M2]تا به پشت گاوماهی غور او
[B][M1]کوه پیکر موج‌ها در اضطراب
[M2]گشته کوهستان از آنها روی آب
[B][M1]چون سلامان بحر را نظاره کرد
[M2]بهر اسباب گذشتن چاره کرد
[B][M1]کرد پیدا زورقی چون ماه نو
[M2]برکنار بحر اخضر، تیزرو
[B][M1]هر دو رفتند اندر او آسوده‌حال
[M2]شد مه و خورشید را منزل هلال
[B][M1]شد روان، از بادبان پر ساخته
[M2]همچو بط سینه بر آب انداخته
[B][M1]راه را بر خود به سینه می‌شکافت
[M2]روی بر مقصد به سینه می‌شتافت
[B][M1]شد میان بحر پیدا بیشه‌ای
[M2]وصف آن بیرون ز هر اندیشه‌ای
[B][M1]هیچ مرغ اندر همه عالم نبود
[M2]کاندر آن عشرتگه خرم نبود
[B][M1]نو درختان شاخ در شاخ اندر او
[M2]در نوا مرغان گستاخ اندر او
[B][M1]میوه در پای درختان ریخته
[M2]خشک و تر بر یکدگر آمیخته
[B][M1]چشمهٔ آبی به زیر هر درخت
[M2]آفتاب و سایه گردش لخت لخت
[B][M1]شاخ بود از باد، دست رعشه‌دار
[M2]مشت پر دینار از بهر نثار
[B][M1]چون نبودی نیک گیرا مشت او
[M2]ریختی از فرجهٔ انگشت او
[B][M1]گوییا باغ ارم چون رو نهفت
[M2]غنچهٔ پیدایی‌اش آنجا شکفت
[B][M1]چون سلامان دید لطف بیشه را
[M2]از سفر کوتاه کرد اندیشه را
[B][M1]با دل فارغ ز هر امید و بیم
[M2]گشت با ابسال در بیشه مقیم
[B][M1]هر دو شادان همچو جان و تن به هم
[M2]هر دو خرم چون گل و سوسن به هم
[B][M1]صحبتی ز آویزش اغیار دور
[M2]راحتی ز آمیزش تیمار دور
[B][M1]نی ملامت‌پیشه با ایشان به جنگ
[M2]نی نفاق‌اندیشه با ایشان دو رنگ
[B][M1]گل در آغوش و، خراش خار نی
[M2]گنج در پهلو و، رنج مار نی
[B][M1]هر زمان در مرغزاری کرده خواب
[M2]هر نفس از چشمه‌ساری خورده آب
[B][M1]گاه با بلبل به گفتار آمده
[M2]گاه با طوطی شکرخوار آمده
[B][M1]گاه با طاووس در جولانگری
[M2]گاه در رفتار با کبک دری
[B][M1]قصه کوته، دل پر از عیش و طرب
[M2]هر دو می‌بردند روز خود به شب
[B][M1]خود چه ز آن بهتر که باشد با تو یار
[M2]در میان و عیب‌جویان بر کنار
[B][M1]در کنار تو به جز مقصود نی
[M2]مانع مقصود تو موجود نی
[A]
[B][M1]شه چو شد آگاه بعد از چند گاه
[M2]ز آن فراق جانگداز از عمرکاه،
[B][M1]ناله بر گردون رسانیدن گرفت
[M2]وز دو دیده خون چکانیدن گرفت
[B][M1]گفت کز هر جا خبر جستند باز
[M2]کس نبود آگاه ز آن پوشیده‌راز
[B][M1]داشت شاه آیینه‌ای گیتی نمای
[M2]پرده ز اسرار همه گیتی گشای
[B][M1]چون دل عارف نبود از وی نهان
[M2]هیچ حالی از بد و نیک جهان
[B][M1]گفت کن آیینه را دارید پیش !
[M2]تا در آن بینم رخ مقصود خویش
[B][M1]چون بر آن آیینه افتادش نظر
[M2]یافت از گم گشتگان خود خبر
[B][M1]هر دو را عشرت کنان در بیشه دید
[M2]وز غم ایام بی‌اندیشه دید
[B][M1]با هم از فکر جهان بودند دور
[M2]وز همه اهل جهان یکسر نفور
[B][M1]هر یکی شاد از لقای دیگری
[M2]هیچشان غم نی برای دیگری
[B][M1]شاه چون جمعیت ایشان بدید
[M2]رحمتی آمد بر ایشانش پدید
[B][M1]بی‌ملامت کردن خاطر خراش
[M2]هر چه دانستی ز اسباب معاش،
[B][M1]یک سر مویی فرو نگذاشتی
[M2]جمله را آنجا مهیا داشتی
[B][M1]ای خوش آن روشندل پاکیزه‌رای
[M2]کاورد شرط مروت را به جای
[B][M1]هر کجا بیند دو همدم را به هم
[M2]خورده جام شادی و غم را به هم
[B][M1]اندر آن اقبالشان یاری کند
[M2]واندر آن دولت مددکای کند
[B][M1]نی که از هم بگسلد پیوندشان
[M2]وافکند بر رشتهٔ جان بندشان
[B][M1]هر چه بر ارباب آفات آمده‌ست
[M2]یکسر از بهر مکافات آمده‌ست
[B][M1]نیک کن! تا نیک پیش آید تو را
[M2]بد مکن! تا بد نفرساید تو را
[B][M1]شاه یونان چون سلامان را بدید
[M2]کو به ابسال و وصالش آرمید،
[B][M1]عمر رفت و زین خسارت بس نکرد
[M2]وز ضلالت روی خود واپس نکرد،
[B][M1]ماند خالی ز افسر شاهی سرش،
[M2]تا که گردد سر، بلند از افسرش،
[B][M1]بر سلامان قوت همت گماشت
[M2]تا ز ابسال‌اش به کلی بازداشت
[B][M1]لحظه لحظه جانب او می‌شتافت
[M2]لیک نتوانستی از وی بهره یافت
[B][M1]تشنه را زین سخت‌تر چبود عذاب
[M2]چشمه پیش چشم و لب محروم از آب؟
[B][M1]بر سلامان چون شد این محنت دراز
[M2]شد در راحت به روی وی فراز
[B][M1]شد بر او روشن که آن هست از پدر
[M2]تا مگر ز آن ورطه‌اش آرد بدر
[B][M1]ترس ترسان در پدر آورد روی
[M2]توبه کار و عذرخواه و عفو جوی
[B][M1]آری آن مرغی که باشد نیک‌بخت
[M2]آخر آرد سوی اصل خویش رخت
[A]
[B][M1]چون پدر روی سلامان را بدید
[M2]وز فراق عمر کاه او رهید،
[B][M1]بوسه‌های رحمتش بر فرق داد
[M2]دست مهر از لطف بر دوشش نهاد
[B][M1]کای وجودت خوان احسان را نمک!
[M2]چشم انسان را جمالت مردمک!
[B][M1]روضهٔ جان را نهال نوبری
[M2]آسمان را آفتاب دیگری
[B][M1]باغ دولت را گل نوخاسته
[M2]برج شاهی را مه ناکاسته
[B][M1]عرصهٔ آفاق لشکرگاه توست
[M2]سرکشان را روی در درگاه توست
[B][M1]پای تا سر لایق تختی و تاج
[M2]نیست تاج و تخت را بی تو رواج
[B][M1]تاج را مپسند بر فرق خسان!
[M2]تخت را در زیر پای ناکسان!
[B][M1]ملک، ملک توست، بستان ملک خویش!
[M2]ملک را بیرون مکن از سلک خویش!
[B][M1]دست ازین شاهد پرستی باز کش!
[M2]شاهی و شاهدپرستی نیست خوش
[B][M1]دور کن حنای این شاهد ز دست!
[M2]شاه باید بود یا شاهدپرست
[A]
[B][M1]کیست در عالم ز عاشق خوارتر؟
[M2]نیست کار از کار او، دشوارتر
[B][M1]نی غم یار از دلش زایل شود
[M2]نی تمنای دلش حاصل شود
[B][M1]مایهٔ آزار او بی گاه وگاه
[M2]طعنهٔ بدخواه و پند نیک‌خواه
[B][M1]چون سلامان آن نصیحت‌ها شنید
[M2]جامهٔ آسودگی بر خود درید
[B][M1]خاطرش از زندگانی تنگ شد
[M2]سوی نابود خودش آهنگ شد
[B][M1]چون حیات مرد، نی درخور بود
[M2]مردگی از زندگی خوشتر بود
[B][M1]روی با ابسال در صحرا نهاد
[M2]در فضای جان‌فشانی پا نهاد
[B][M1]پشته پشته هیزم از هر جا برید
[M2]جمله را یک جا فراهم آورید
[B][M1]جمع شد ز آن پشته‌ها کوهی بلند
[M2]آتشی در پشتهٔ کوه او فکند
[B][M1]هر دو از دیدار آتش خوش شدند
[M2]دست هم بگرفته در آتش شدند
[B][M1]شه نهانی واقف آن حال بود
[M2]همتش بر کشتن ابسال بود
[B][M1]بر مراد خویشتن همت گماشت
[M2]سوخت او را و سلامان را گذاشت
[B][M1]بود آن غش بر زر و این زر خوش
[M2]زر خوش خالص بماند و سوخت غش
[B][M1]چون زر مغشوش در آتش فتد
[M2]گر شکستی اوفتد بر غش فتد
[B][M1]کار مردان دارد از مردان نصیب
[M2]نیست این از همت مردان غریب
[B][M1]پیش صاحب همت، این ظاهر بود
[M2]هر که بی‌همت بود، منکر بود
[A]
[B][M1]باشد اندر دار و گیر روز و شب
[M2]عاشق بیچاره را حالی عجب
[B][M1]هر چه از تیر بلا بر وی رسد
[M2]از کمان چرخ، پی در پی رسد
[B][M1]ناگذشته از گلویش خنجری
[M2]از قفای او در آید دیگری
[B][M1]گر بدارد دوست از بیداد دست
[M2]بر وی از سنگ رقیب آید شکست
[B][M1]ور بگردد از سرش سنگ رقیب
[M2]یابد از طعن ملامتگر نصیب
[B][M1]ور رهد زینها بریزد خون به تیغ
[M2]شحنهٔ هجرش به صد درد و دریغ
[B][M1]چون سلامان کوه آتش برفروخت
[M2]واندر او ابسال را چون خس بسوخت
[B][M1]رفت همتای وی و یکتا بماند
[M2]چون تن بی‌جان از او تنها بماند
[B][M1]نالهٔ جانسوز بر گردون کشید
[M2]دامن مژگان ز دل در خون کشید
[B][M1]دود آهش خیمه بر افلاک زد
[M2]صبح از اندهش گریبان چاک زد
[B][M1]ز آن گهر دیدی چو خالی مشت خویش
[M2]کندی از دندان سر انگشت خویش
[B][M1]روز و شب بی‌آنکه همزانوش بود
[M2]از تپانچه بودی‌اش زانو کبود
[B][M1]هر شب آوردی به کنج خانه روی
[M2]با خیال یار خویش افسانه گوی
[B][M1]کای ز هجر خویش جانم سوخته!
[M2]وز جمال خویش چشمم دوخته!
[B][M1]عمرها بودی انیس جان من
[M2]نوربخش دیدهٔ گریان من
[B][M1]خانه در کوی وصالت داشتم
[M2]دیده بر شمع جمالت داشتم
[B][M1]هر دو ما با یکدگر بودیم و بس!
[M2]کار نی کس را به ما، ما را به کس!
[B][M1]دست بیداد فلک کوتاه بود
[M2]کار ما بر موجب دلخواه بود
[B][M1]کاش چون آتش همی افروختم!
[M2]تو همی ماندی و من می‌سوختم!
[B][M1]سوختی تو من بماندم، این چه بود؟
[M2]این بد آیین با من مسکین چه بود؟
[B][M1]کاشکی من نیز با تو بودمی!
[M2]با تو راه نیستی پیمودمی!
[B][M1]از وجود ناخوش خود رستمی!
[M2]عشرت جاوید در پیوستمی!
[A]
[B][M1]چون سلامان ماند ز ابسال اینچنین
[M2]بود در روز و شبش حال اینچنین
[B][M1]محرمان آن پیش شه گفتند باز
[M2]جان او افتاد از آن غم در گداز
[B][M1]گنبد گردون عجب غمخانه‌ای‌ست!
[M2]بی‌غمی در آن دروغ افسانه‌ای‌ست!
[B][M1]چون گل آدم سرشتند از نخست
[M2]شد به قدش خلعت صورت درست،
[B][M1]ریخت بالای وی از سر تا قدم
[M2]چل صباح ابر بلا، باران غم
[B][M1]چون چهل بگذشت روزی تا به شب
[M2]بر سرش بارید باران طرب
[B][M1]لاجرم از غم کس آزادی نیافت
[M2]جز پس از چل غم، یکی شادی نیافت
[B][M1]شه، سلامان را در آن ماتم چو دید
[M2]بر دلش صد زخم رنج و غم رسید
[B][M1]چارهٔ آن کار نتوانست هیچ
[M2]بر رگ جان اوفتادش تاب و پیچ
[B][M1]کرد عرض رای بر دانا حکیم
[M2]کای جهان را قبلهٔ امید و بیم!
[B][M1]هر کجا درمانده‌ای را مشکلی‌ست
[M2]حل آن اندیشهٔ روشندلی‌ست
[B][M1]سوخت ابسال و سلامان از غمش
[M2]کرده وقت خویش وقف ماتمش
[B][M1]نی توان ابسال را آورد باز
[M2]نی سلامان را توان شد چاره‌ساز
[B][M1]گفتم اینک مشکل خود پیش تو
[M2]چاره‌جوی از عقل دوراندیش تو
[B][M1]رحمتی فرما! که بس درمانده‌ام
[M2]در کف صد غصه مضطر مانده‌ام
[B][M1]داد آن دانا حکیم او را جواب
[M2]کای نگشته رایت از رای صواب!
[B][M1]گر سلامان نشکند پیمان من
[M2]و آید اندر ربقهٔ فرمان من،
[B][M1]زود باز آرم به وی ابسال را
[M2]کشف گردانم به وی این حال را
[B][M1]چند روزی چارهٔ حالش کنم
[M2]جاودان دمساز ابسال‌اش کنم
[B][M1]از حکیم این را سلامان چون شنید
[M2]زیر فرمان وی از جان آرمید
[B][M1]خار و خاشاک درش رفتن گرفت
[M2]هر چه گفت از جان پذیرفتن گرفت
[B][M1]خوش بود خاک در کامل شدن
[M2]بندهٔ فرمان صاحبدل شدن
[B][M1]بشنو این نکته! که دانا گفته است
[M2]گوهری بس خوب و زیبا سفته است:
[B][M1]«رخنه کز نادانی افتد در مزاج،
[M2]یابد از دانا و دانایی علاج!»
[A]
[B][M1]چون سلامان گشت تسلیم حکیم
[M2]زیر ظل رافتش شد مستقیم
[B][M1]شد حکیم آشفتهٔ تسلیم او
[M2]سحرکاری کرد در تعلیم او
[B][M1]باده‌های دولت‌اش را جام ریخت
[M2]شهدهای حکمت‌اش در کام ریخت
[B][M1]جام او ز آن باده، ذوق‌انگیز شد
[M2]کام او ز آن شهد، شکر ریز شد
[B][M1]هر گه ابسال‌اش فرایاد آمدی
[M2]وز فراق او به فریاد آمدی،
[B][M1]چون بدانستی حکیم آن حال را
[M2]آفریدی صورت ابسال را
[B][M1]یک دو ساعت پیش چشمش داشتی
[M2]در دل او تخم تسکین کاشتی
[B][M1]یافتی تسکین چو آن رنج و الم
[M2]رفتی آن صورت به سر حد عدم
[B][M1]همت عارف چو گردد زورمند
[M2]هر چه خواهد، آفریند بی‌گزند
[B][M1]لیک چون یک دم از او غافل شود
[M2]صورت هستی از او زایل شود
[B][M1]گاه گاهی چون سخن پرداختی
[M2]وصف زهره در میان انداختی
[B][M1]زهره گفتی شمع جمع انجم است
[M2]پیش او حسن همه خوبان گم است
[B][M1]گر جمال خویش را پیدا کند
[M2]آفتاب و ماه را شیدا کند
[B][M1]نیست از وی در غنا کس تیزتر
[M2]بزم عشرت را نشاط‌انگیزتر
[B][M1]گوش گردون بر نوای چنگ اوست
[M2]در سماع دایم از آهنگ اوست
[B][M1]چون سلامان گوش کردی این سخن
[M2]یافتی میلی به وی از خویشتن
[B][M1]این سخن چون بارها تکرار یافت
[M2]در درون آن میل را بسیار یافت
[B][M1]چون ز وی دریافت این معنی حکیم
[M2]کرد اندر زهره تاثیری عظیم
[B][M1]تا جمال خود تمام اظهار کرد
[M2]در دل و جان سلامان کار کرد
[B][M1]نقش ابسال از ضمیر او بشست
[M2]مهر روی زهره بر وی شد درست
[B][M1]حسن باقی دید و از فانی برید
[M2]عیش باقی را ز فانی برگزید
[B][M1]چون سلامان از غم ابسال رست
[M2]دل به معشوق همایون‌فال بست،
[B][M1]دامنش ز آلودگی‌ها پاک شد
[M2]همتش را روی در افلاک شد
[B][M1]تارک او گشت در خور تاج را
[M2]پای او تخت فلک‌معراج را
[B][M1]شاه یونان شهریاران را بخواند
[M2]سرکشان و تاجداران را بخواند
[B][M1]جشنی آنسان ساخت کز شاهنشهان
[M2]نیست در طی تواریخ جهان
[B][M1]بود هر لشکرکش و هر لشکری
[M2]حاضر آن جشن از هر کشوری
[B][M1]ز آنهمه لشکر کش و لشکر که بود
[M2]با سلامان کرد بیعت هر که بود
[B][M1]جمله دل از سروری برداشتند
[M2]سر به طوق بندگی افراشتند
[B][M1]شه مرصع افسرش بر سر نهاد
[M2]تخت ملکش زیر پای از زر نهاد
[B][M1]هفت کشور را به وی تسلیم کرد
[M2]رسم کشورداری‌اش تعلیم کرد
[B][M1]کرد انشا در چنان هنگامه‌ای
[M2]از برای وی وصیت‌نامه‌ای
[B][M1]بر سر جمع آشکارا و نهفت
[M2]صد گهر ز الماس فکرت سفت و گفت:
[A]
[B][M1]«ای پسر ملک جهان جاوید نیست
[M2]بالغان را غایت امید نیست
[B][M1]پیشوا کن عقل دین‌اندوز را!
[M2]مزرع فردا شناس امروز را!
[B][M1]هر عمل دارد به علمی احتیاج
[M2]کوشش از دانش همی گیرد رواج
[B][M1]آنچه خود دانی، روش می‌کن بر آن!
[M2]وآنچه نی، می‌پرس از دانشوران!
[B][M1]هر چه می‌گیری و بیرون می‌دهی،
[M2]بین که چون می‌گیری و چون می‌دهی!
[B][M1]کیسهٔ مظلوم را خالی مکن!
[M2]پایهٔ ظالم به آن عالی مکن!
[B][M1]آن فتد در فاقه و فقر شگرف
[M2]وین کند آن را به فسق و ظلم صرف
[B][M1]عاقبت این شیوه گردد شیونت
[M2]خم شود از بار هر دو، گردنت
[B][M1]جهد کن! تا هر خطا و هر خلل
[M2]گردد از عدلت به ضد خود بدل
[B][M1]خود تو منصف شو چو نیکو بندگان
[M2]چیست اصل کار؟ گله یا شبان؟
[B][M1]باید اندر گله سرهنگان تو را
[M2]بهر ضبط گله یکرنگان تو را
[B][M1]چون سگ گله ترا سر در کمند
[M2]لیک سگ بر گرگ، نی بر گوسفند
[B][M1]بر رمه باشد بلایی بس بزرگ
[M2]چون سگ درنده باشد یار گرگ
[B][M1]از وزیران نیست شاهان را گریز
[M2]لیک دانا و امین باید وزیر
[B][M1]داند احوال ممالک را تمام
[M2]تا دهد بر صورت احسن نظام
[B][M1]مهربانی با همه خلق خدای
[M2]مشفقی با حال مسکین و گدای
[B][M1]لطف او مرهم نه هر سینه‌ریش
[M2]قهر او کینه کش از هر ظلم‌کیش
[B][M1]منبهی باید تو را هر سو بپای
[M2]راست‌بین و صدق‌ورز و نیک‌رای
[B][M1]تا رساند با تو پنهان از همه
[M2]داستان ظلم و احسان از همه
[B][M1]قصه کوته، هر که ظلم آیین کند
[M2]وز پی دنیات ترک دین کند،
[B][M1]نیست در گیتی ز وی نادان‌تری
[M2]کس نخورد از خصلت نادان، بری
[B][M1]کار دین و دینی خود را تمام
[M2]جز به دانایان میفکن! والسلام!
[A]
[B][M1]باشد اندر صورت هر قصه‌ای
[M2]خرده‌بینان را ز معنی حصه‌ای
[B][M1]صورت این قصه چون اتمام یافت
[M2]بایدت از معنی آن کام یافت
[B][M1]کیست از شاه و حکیم او را مراد؟
[M2]و آن سلامان چون ز شه بی‌جفت زاد؟
[B][M1]کیست ابسال از سلامان کامیاب؟
[M2]چیست کوه آتش و دریای آب؟
[B][M1]چیست ملکی کآن سلامان را رسید؟
[M2]چون وی از ابسال دامان را کشید؟
[B][M1]چیست زهره کآخر از وی دل ربود؟
[M2]زنگ ابسال‌اش ز آیینه زدود؟
[B][M1]شرح او را یک به یک از من شنو!
[M2]پای تا سر گوش باش و هوش شو!
[A]
[B][M1]صانع بیچون چو عالم آفرید
[M2]عقل اول را مقدم آفرید
[B][M1]ده بود سلک عقول، ای خرده‌دان!
[M2]و آن دهم باشد مؤثر در جهان
[B][M1]کارگر چون اوست در گیتی تمام
[M2]عقل فعال‌اش از آن کردند نام
[B][M1]اوست در عالم مفیض خیر و شر
[M2]اوست در گیتی کفیل نفع و ضر
[B][M1]روح انسان زادهٔ تاثیر اوست
[M2]نفس حیوان سخرهٔ تدبیر اوست
[B][M1]زیر فرمان وی‌اند اینها همه
[M2]غرق احسان وی‌اند اینها همه
[B][M1]چون به نعت شاهی او آراسته‌ست
[M2]راهدان، از شاه او را خواسته‌ست
[B][M1]پیش دانا راهدان بوالعجب
[M2]فیض بالا را حکیم آمد لقب
[B][M1]هست بی‌پیوندی جسم‌اش مراد
[M2]آنکه گفت این از پدر بی‌جفت زاد
[B][M1]زاده‌ای بس پاکدامان آمده‌ست
[M2]نام او ز آن رو سلامان آمده‌ست
[B][M1]کیست ابسال؟ این تن شهوت پرست
[M2]زیر احکام طبیعت گشته پست
[B][M1]تن به جان زنده‌ست، جان از تن مدام
[M2]گیرد از ادراک محسوسات کام
[B][M1]هر دو ز آن رو عاشق یکدیگرند
[M2]جز به حق از صحبت هم نگذرند
[B][M1]چیست آن دریا که در وی بوده‌اند
[M2]وز وصال هم در آن آسوده‌اند؟
[B][M1]بحر شهوت‌های حیوانی‌ست آن
[M2]لجهٔ لذات نفسانی‌ست آن
[B][M1]عالمی در موج او مستغرق‌اند
[M2]واندر استغراق او دور از حق‌اند
[B][M1]چیست آن ابسال در صحبت قریب
[M2]و آن سلامان ماندن از وی بی‌نصیب؟
[B][M1]باشد آن تاثیر سن انحطاط
[M2]طی شدن آلات شهوت را بساط
[B][M1]چیست آن میل سلامان سوی شاه
[M2]و آن نهادن رو به تخت عز و جاه؟
[B][M1]میل لذت‌های عقلی کردن است
[M2]رو به دارالملک عقل آوردن است
[B][M1]چیست آن آتش؟ ریاضت‌های سخت
[M2]تا طبیعت را زند آتش به رخت
[B][M1]سوخت ز آن آثار طبع و جان بماند
[M2]دامن از شهوات حیوانی فشاند
[B][M1]لیک چون عمری به آتش بود خوی
[M2]گه گه‌اش درد فراق آمد به روی
[B][M1]ز آن «حکیم‌اش» وصف حسن زهره گفت
[M2]کرد «جان»اش را به مهر زهره جفت،
[B][M1]تا به تدریج او به زهره آرمید
[M2]وز غم ابسال و عشق او رهید
[B][M1]چیست آن زهره ؟ کمالات بلند
[M2]کز وصال او شود جان ارجمند
[B][M1]ز آن جمال عقل، نورانی شود
[M2]پادشاه ملک انسانی شود
[B][M1]با تو گفتم مجمل این اسرار را
[M2]مختصر آوردم این گفتار را
[B][M1]گر مفصل بایدت فکری بکن
[M2]تا به تفصیل آید اسرار کهن
[B][M1]هم بر این اجمال‌کاری، این خطاب
[M2]ختم شد، والله اعلم بالصواب
[END]