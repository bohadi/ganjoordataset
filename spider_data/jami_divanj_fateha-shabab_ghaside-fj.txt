[START][A]
[B][M1]ای از علو قدر به کرسی نهاده پا
[M2]فرق مقیم فرش حریم تو عرش سا
[B][M1]مشکل رسد به دولت تقبیل سده ات
[M2]گردون اگر چه راست کند قامت دوتا
[B][M1]از طرف بامت ار نگرد پاسبان به زیر
[M2]در چشمش آفتاب نماید کم از سها
[B][M1]در نیمه ره به سدره برآساید از عروج
[M2]مرغی که سوی کنگر قصرت کند هوا
[B][M1]بر آسمان اگر نکنی سایه چون زمین
[M2]تنها زمین به سایه تو کی کند وفا
[B][M1]ضل زمین به ساحت فرشت نمی رسد
[M2]فارغ بود صباح تو از ظلمت مسا
[B][M1]سنگ اساس تو ز تصلب جبل مثل
[M2]سقف رواق تو ز ترفع سما نما
[B][M1]زان لنگر زمینی «اذا بست الجبال »
[M2]زین قبله دعایی «اذا شقت السما»
[B][M1]روی توجه همه آفاقیان به توست
[M2]هم قبله امیدی و هم کعبه صفا
[B][M1]وضع تو بی نظیر و بنای تو دلپذیر
[M2]آب تو جانفزای و هوای تو دلگشا
[B][M1]هر جای تو که می نگرم به ز دیگری ست
[M2]با تو نمی رسد صفت من به هیچ جا
[B][M1]جهدی بلیغ کرد به وصف زبان نطق
[M2]اما نشد هنوز کما ینبغی ادا
[B][M1]خود را بر آستان تو اندازد آفتاب
[M2]دارد ز شمسه های تو دریوزه ضیا
[B][M1]انداخت عکس نقش ضمیر مصوران
[M2]از بس که یافت صفحه دیار تو جلا
[B][M1]خورشید زر ناب و فلک لاجورد گشت
[M2]کردند جا درون تو خود را به نقش ها
[B][M1]نقاش چین چه کار کند در تو غیر آنک
[M2]بر نقش کلک خویش کشد خامه خطا
[B][M1]حوض تو در میانه و انهار گرد او
[M2]ما بر کنار او خوش و او در میان ما
[B][M1]چون چار جوی خلد به الوان مختلف
[M2]جاری ست گرد حوض تو انهار دایما
[B][M1]حوضی عجب ز سیم که بر دیده خیال
[M2]تمثیل مثل آن نبود حد سیمیا
[B][M1]چو دید حوض سیم تو از آب لطف پر
[M2]سیماب شد ز روی زمین چشمه بقا
[B][M1]سر برکشیده طرفه درختی ازان میان
[M2]وین طرفه ترکه نیست در او قوت نما
[B][M1]ریزان نگشته برگ وی از آفت خزان
[M2]جنبش ندیده شاخ وی از صولت صبا
[B][M1]مرغان به شاخ و برگ وی آنسان گرفته انس
[M2]کز وی نمی شوند به صد های و هوی جدا
[B][M1]جز منتهای همت مرغان عرش نیست
[M2]نبود درخت سدره بدین گونه منتها
[B][M1]فواره در ترانه ز منقار مرغ او
[M2]در باغ دهر کم زده مرغی چنین نوا
[B][M1]ننهاده در حریم تو سایل هنوز پای
[M2]گوید صریر باب تو اهلا و مرحبا
[B][M1]حاجت به قول نیست که بی ذلت سوال
[M2]حاجات سایلان ز در ما شود روا
[B][M1]از ظلمت کسوف شود ایمن آفتاب
[M2]گر آورد به سایه دیوارت التجا
[B][M1]لیک از فروغ شمسه درون و برون تو
[M2]امکان سایه نیست مگر سایه خدا
[B][M1]ذوالجود والمکارم و الفضل والمنن
[M2]ذوالمجد والمفاخر والعز والعلی
[B][M1]سلطان حسین آن که بود روز رزم و بزم
[M2]کالغیث فی العطیة واللیث فی الوغا
[B][M1]شاه غزا شعار که دارد غزای او
[M2]بر روزگار دشمن دین صورت عزا
[B][M1]مشکین ز طیب نافه خلقش مشام گل
[M2]روشن ز گرد موکب او چشم توتیا
[B][M1]یابد ز کیمیا صفت زر وجود مس
[M2]وز التفات همت او فعل کیمیا
[B][M1]گر یافتی به خدمت او رخصت قیام
[M2]از پشت چرخ پیر برون رفتی انحنا
[B][M1]نبود به روزهای ربیع آن مطر که خور
[M2]با دست زرفشانش عرق ریزد از حیا
[B][M1]شد خصم سفله از اثر تیغ او دو نیم
[M2]چون ارض سفلی از رقم خط استوا
[B][M1]هر کس که رو به مهر وی آرد چه باک ازان
[M2]کافتد چو سایه خصم نگونسارش از قفا
[B][M1]خواهد فلک به سایه او خواب ورنه چیست
[M2]بر مهد اطلسش ز مه و مهر متکا
[B][M1]عالم پناه شاها چون می کشد دلت
[M2]از شاهدان چسر قدر برقع خفا
[B][M1]پوشیده نیست بر تو که در عرصه فناست
[M2]معموریی که هست درین عرصه فنا
[B][M1]آن به که از اشارت معمار عقل و دین
[M2]در باغ ملک قصر عدالت کنی بنا
[B][M1]هر جا روان کنی ز درون و برونش آب
[M2]از جویبار دانش و سرچشمه ذکا
[B][M1]بنشانیش به صحن درختی که باشدش
[M2]شاخ از وفا و گل ز کرم میوه از سخا
[B][M1]برگش بود هوا زده نفس را علاج
[M2]شاخش بود زمن شده عجز را عصا
[B][M1]مرغان بر آن نشسته ز آثار پر تو
[M2]افکنده در رواق فلک غلغل ثنا
[B][M1]از میوه خود چه گویم کز طعم و بوی خوش
[M2]جان تو را شود ابدالآبدین غذا
[B][M1]بفروش کام نفس و بخر دولت ابد
[M2]اینک ستاده مشتری «ان الله اشتری »
[B][M1]حیف آیدم که رایت شاهی فتد ز پای
[M2]آنجا که سرکشد علم دولت گدا
[B][M1]نگشایدت ز ساختن این سرای کار
[M2]گر کار آن سرای نسازی درین سرا
[B][M1]از فیض ابر لطف و سحاب نوال توست
[M2]هر نکته ای که زاد ازین طبع نکته زا
[B][M1]ورنی در آن محیط که هر قطره هست ازو
[M2]بحر گهر چه قدر صدفریزه ای مرا
[B][M1]تا بهر صید مرغ اجابت همی نهند
[M2]هر صبح و شام اهل صفا دامی از دعا
[B][M1]بادا همیشه مرغ اجابت شکار تو
[M2]دامش دعای دام لک العز و البقا
[A]
[B][M1]مرحبا ای قاصد ملک معالی مرحبا
[M2]الصلا کز جان و دل نزل تو کردم الصلا
[B][M1]نامه سربسته آوردی که گر چون نافه اش
[M2]سر شکافی بر مشام جان زند بوی وفا
[B][M1]غنچه بشکفته است از گلبن فضل و هنر
[M2]در بهارستان دانش یافته نشو و نما
[B][M1]لقمه پیچیده است از خوان لقمان آمده
[M2]تا شود جان و دل حکمت شناسان را غذا
[B][M1]بود موسی را عصایی پیش ازین در کف که خورد
[M2]سحرهای ساحران چون شد به معجز اژدهای
[B][M1]گشته بر انواع سحر این نامه طی گویا که هست
[M2]در کف دانشوران یک شبر مانده زان عصا
[B][M1]لف او را گر کنی نشر از بدیع نظم و نثر
[M2]پر ز صنعت یابیش از ابتدا تا انتها
[B][M1]از بیاض فرجه بین السطور او بود
[M2]نهر سیمین را ز هر سو خاسته مشکین گیا
[B][M1]سوی معراج حقایق عقل و جان را سلم است
[M2]شکل و ترتیب سطورش کامده سلم نما
[B][M1]سلم است اما در او غیر از تنزل نیست دأب
[M2]طرفه حالی کان تنزل هست عین ارتقا
[B][M1]پایه پایه عقل ازان سلم چو می آید فرو
[M2]می نهد گویی ز هر پایه فراز عرش پا
[B][M1]نظم و نثرش بین که پنداری دبیر چرخ کرد
[M2]عقد پروین را در اثنای بنات النعش جا
[B][M1]یا خود افتاده ست مخزونات گنج پر گهر
[M2]بر بساط عرض یعنی متصل بعضی جدا
[B][M1]فقره های نثر او قوت ده پشت هنر
[M2]نکته های نظم او روشنگر تیغ ذکا
[B][M1]خواستم گیرم دوات از مه سیاهی از ظلام
[M2]خامه از تیر و بیاض از صفحه شمس الضحی
[B][M1]تا جواب آن کنم انشا دبیر عقل گفت
[M2]بر مدار از چهره اندیشه جلباب حیا
[B][M1]ز آسمان جود چون رخشنده گردد آفتاب
[M2]در مقابل سهو باشد جستن نور از سها
[B][M1]در ریاض فضل چون بالا کشد سرو سهی
[M2]از بنفشه نیست لایق جلوه با پشت دوتا
[B][M1]در سخن آنجا که باشد طبع سحبان سحر ساز
[M2]کی پسندد عاقل از طیان که گردد ژاژخا
[B][M1]ور ضرورت باشد این معنی طریق شعر گیر
[M2]ناروای غیر شاعر هست شاعر را روا
[B][M1]چون دبیر عقل زد بهر من این سنجیده رای
[M2]سر زد از خاطر به وفق رایش این مطلع مرا
[B][M1]جز تو نبود قاصدی بی قاصدان را ای صبا
[M2]خیز و بگذر سوی آن مقصود جانها قاصدا
[B][M1]عرضه ده آنجا سلامی از سلامت منشعب
[M2]بلکه چون اسم سلام آفاقیان را ملتجا
[B][M1]سینش از دندانه ها پیوسته دندان کرده تیز
[M2]تا گشاید از رگ جان عقده رنج و عنا
[B][M1]لام او بار دل ما دیده و خم کرده پشت
[M2]تا به پشت خم کشد آن را به سر حد ادا
[B][M1]وان الف دال آمده در وی که پا ننهاده ایم
[M2]بی لوای استقامت در ره عشق و ولا
[B][M1]حلقه میمش بود شاهد بر آن معنی که کرد
[M2]سر اخلاص و محبت حلقه ای در گوش ما
[B][M1]بعد تبلیغ سلام از بنده جامی عرضه کن
[M2]گر مجال گفت و گو باشد در آن حضرت تو را
[B][M1]کآرزوی من به دیدارت بسی کامل تر است
[M2]ز آرزوی عاشق مفلس به وصل کیمیا
[B][M1]تشنه را در بادیه روزی که باشد از سموم
[M2]گرم چون اخگر زمین سوزنده چون آتش هوا
[B][M1]میل دل دانی چه سان باشد به سوی آب ازان
[M2]شوق من افزون بود سوی تو ای بحر عطا
[B][M1]غرق بحر شوقم ار سویت نویسم شرح آن
[M2]نیست آن جز جنبش دستی به قصد آشنا
[B][M1]نیست در شهر تو را از بهر منع زایران
[M2]شهر بی در را چه سان در بست بر رویم قضا
[B][M1]از گران جانی نیارم سویت آمد ورنه هست
[M2]جذب شوق از پیش روی و دفع اضداد از قفا
[B][M1]هست جنبانیدن از جا کوه آهن را محال
[M2]گر چه گردد باد صرصر یار با آهن ربا
[B][M1]شد فضای ملک هستی بر دلم چون نای تنگ
[M2]می رسد هر دم نفیرم بر فلک زین تنگنا
[B][M1]بر جبین داغ نفاق از یک طرف جمعی دغل
[M2]بر زبان لاف وفاق از یک طرف مشتی دغا
[B][M1]دوستان این دشمنان آن می ندانم در میان
[M2]تا به کی باشم مذبذب لا الی و لا الی
[B][M1]چند گردم گرد شهر و روستا دردا که نیست
[M2]همزبانی یافت نی در شهر نی در روستا
[B][M1]درد تنهایی گریبانگیر من شد تا ربود
[M2]دهر خوان از کفم دامان اخوان الصفا
[B][M1]پاکبازانی به تن بر ساحل بحر وجود
[M2]لیک سر جانشان مستغرق موج فنا
[B][M1]مستقر صورت ایشان حضیض مسکنت
[M2]مرتقای همت ایشان حریم کبریا
[B][M1]جای نی در ارض نی اندر سما یابندشان
[M2]طرفه تر حالی کزیشان پر بود ارض و سما
[B][M1]گم شود چون قطره در دریا اگر یابد گذر
[M2]بر دل ایشان ز اوج عرش تا تحت الثری
[B][M1]از نوازشهای شیرین وز نصیحت های نرم
[M2]خستگان را مرهم و آزردگان را مومیا
[B][M1]تاج و تخت سلطنت را خواب بینند و خیال
[M2]شب چو آسایند سر بر خشت و تن بر بوریا
[B][M1]یک نفس ز اوقاتشان عیش مخلد را سبب
[M2]یک گهر ز انفاسشان ملک مؤبد را بها
[B][M1]رویشان در دفع ظلمت ها مصابیح الظلم
[M2]رایشان در حل مشکلها مفاتیح الهدی
[B][M1]آه و واویلاه من هجرانهم بعد الوصال
[M2]آه و واویلاه من فقدانهم بعد اللقا
[B][M1]کیف لا اشکو و قد زادت تصاریف المحن
[M2]کیف لا ابکی و قد طالت بتاریخ الجوی
[B][M1]مانده زیشان دور از اصحاب صورت کرده ام
[M2]اختیار گوشه تجرید و کنج انزوا
[B][M1]لیک با جمعی برون از کسوت نوع بشر
[M2]عقد صحبت بسته ام هم در خلا هم در ملا
[B][M1]فیض ایشان چون رسیدت از قلم بی واسطه
[M2]مانده محفوظند لوح آسا ز نقش هر خطا
[B][M1]وحشیان حرف را کز هم گریزان آمدند
[M2]قید کردستند در مشکین سلاسل عمرها
[B][M1]پوست پوشانی فرو بسته لب از گفتار لیک
[M2]بر طلبگاران به تأیید نظر مشکل گشا
[B][M1]آن یکی برتر ز جمله در علو مرتبه
[M2]چون پیمبر باطن او مهبط وحی خدا
[B][M1]وان دگر از بهر دورافتادگان او را دلی
[M2]پرخبرهای صحیح از بارگاه اصطفا
[B][M1]آن یکی ز اسرار قرآن برقع شبهت گشای
[M2]وان دگر ز آیینه سنت ظلام شک زدا
[B][M1]آن یکی از جنبش مشائیان در وی اثر
[M2]وان دگر از تابش اشراقیان بر وی ضیا
[B][M1]آن یکی دوشیزگان سر وحدت را ز رخ
[M2]برگرفته در حضور بالغان ستر خفا
[B][M1]وان دگر تشحیذ خاطر را نهاده در میان
[M2]گاه نثری دلفریب و گاه نظمی جانفزا
[B][M1]از فرنگی شیشه چشم خویشتن کرده چهار
[M2]کرده رو در روی ایشانم نشسته دایما
[B][M1]گر شود ابر سآمت بر رخ معنی حجاب
[M2]یا برد گرد ملال از دیده فکرت جلا
[B][M1]پای از سر سازم و کرسی ز زانو پس نهم
[M2]پای بر کرسی لکی ارقی الی الروض العلی
[B][M1]سر ز جیب تن برآرم دیده جان افکنم
[M2]بر جهانی همچو صحرای امل بی منتها
[B][M1]ملکی از نور و ظلم برتر که هر کانجا رسید
[M2]گفت لیس عند ربی لاصباح و لامسا
[B][M1]نی در او بغض و عداوت نی در او حرص و امل
[M2]نی در او کبر و رعونت نی در او زرق و ریا
[B][M1]لاله راغ وی از باران صفوت در نمو
[M2]آهوی دشت وی از ریحان حیرت در چرا
[B][M1]داده هوی آهویش جان را نشان از کنه غیب
[M2]خوانده لای لاله اش دل را به نفی ماسوا
[B][M1]شاهباز دل هنوز اندر هوایش پرزنان
[M2]قید آب و گل کشد بازم به این وحشت سرا
[B][M1]زان شکارستان هزاران صید معنی آورم
[M2]بهر قوت جمعی از خوان حقایق ناشتا
[B][M1]لیک غرق حیرتم من کین یهودی سیرتان
[M2]می کنند از من و سلوی میل سیر و گندنا
[B][M1]نیست مقبول جعل جز آنکه خود گرد آورد
[M2]گوی عنبر گر نهی پیشش کجا بوید کجا
[B][M1]محرمی چون نیست پیدا زانچه دارم در ضمیر
[M2]جز دهان بستن دوات آسا نمی بینم دوا
[B][M1]ور شوم مضطر ز خامه برتراشم محرمی
[M2]وز زبان وی کنم در نامه عرض ماجرا
[B][M1]سر بچسبانم به خوناب جگر وز داغ دل
[M2]برنهم مهر و فرستم سوی خدام شما
[B][M1]از جوانمردان کهفم معرض از اغیار و نیست
[M2]رازدار من ورای کهف یا کهف الوری
[B][M1]هم جهان را خواجه ای هم فقر را دیباچه ای
[M2]نلت سرالفقر لکن تحت استار الغنی
[B][M1]مدح تو خواهم نه همچون شاعران و منشیان
[M2]دارد از آوای زاغان طوطی طبعم ابا
[B][M1]چیست شغل شاعران تنسیق اوصاف و نعوت
[M2]چیست دأب منشیان تلفیق القاب و کنی
[B][M1]وین تکلف گرچه زر ده دهی باشد به فرض
[M2]کم عیار آید به معیار قبول اذکیا
[B][M1]خود ثنای خویش کن یعنی سوی معنی گرای
[M2]وز حد مدح گرفتاران صورت برتر آ
[B][M1]پای جایی نه که دون پایه قدرت بود
[M2]ور بود برتر ز گردون پایه مدح و ثنا
[B][M1]غرقه شو در لجه بحری کش افتاده به روی
[M2]نیست بیش از برگی از نیلوفر این نیلی وطا
[B][M1]قطره بیش از بحر گنجد در انا لیکن چو شد
[M2]متحد با بحر تاب وی کجا آرد انا
[B][M1]اینچنین مدحی که گفتم چون نه حد غیر توست
[M2]مدح گو را اختصار اولی نماید بر دعا
[B][M1]تا بود سرمایه صوفی فنا از بود خویش
[M2]باد ازان سرمایه حاصل سود تو گنج بقا
[B][M1]تیزبین بادا تو را چشم یقین تا غایتی
[M2]کش ترقی ممتنع باشد پس از کشف غطا
[A]
[B][M1]گنجی ست نقد فقر که آن را طلسمهاست
[M2]مشکل ترین طلسم طلسم وجود ماست
[B][M1]آسان مگیر کار که در سین این طلسم
[M2]دندانه ای که بینی دندان اژدهاست
[B][M1]نادر بود که دست دهد فتح این طلسم
[M2]آن را که نی به دست ارادت کلید لاست
[B][M1]چل سال بایدت که بجنبانی این کلید
[M2]گر هرگزت گشادن این قفل مدعاست
[B][M1]تصویر لا به صورت مقراض بهر چیست
[M2]یعنی برای قطع تعلق ز ماسواست
[B][M1]نور قدم ز رخنه لا می کند طلوع
[M2]خوش خانه دلی که ازان رخنه پر ضیاست
[B][M1]یابد ره برون شد ازان رخنه عاقبت
[M2]هر کس به حبس هستی خود مانده مبتلاست
[B][M1]هست آن عصای شق شده از بس که دل بدو
[M2]با نفس در محاربه با دیو در غزاست
[B][M1]زینهار کان عصا منه از کف که چون کلیم
[M2]فرعون تو زبون شده آخر بدان عصاست
[B][M1]پهلوی هم دودار بود شکل لاکزان
[M2]مقصود زجر هر دغل و قهر هر دغاست
[B][M1]دانی که آن دغا و دغل کیست نفس و دیو
[M2]کین سرکشیده ز امر حق آن سخره هواست
[B][M1]آمد دو شاخ لا چو دو انگشت متصل
[M2]سالک به آن ز رشته وحدت گره گشاست
[B][M1]زان رشته چون گره بگشاید بداند آنک
[M2]جز رشته نیست آن که به صورت گره نماست
[B][M1]زان رشته کن کمند سوی اوج نیستی
[M2]گر از حضیض هستیت آهنگ ارتقاست
[B][M1]فقر است راحت دو جهان زینها ازان
[M2]میل غنا مکن که غنا صورت عناست
[B][M1]راحت همین به قاف قناعت بود بلی
[M2]عنقا همه عناست چو از قاف خود جداست
[B][M1]عاریت است هر چه دهد گردش سپهر
[M2]عارض بود بیاض که از گرد آسیاست
[B][M1]بی تخت چون نشیند و بی تاج چون زید
[M2]آن کو به تخت خسرو و از تاج پادشاست
[B][M1]گو تخت و تاج زیر و زبر شو که باک نیست
[M2]درویش را که تاج نمد تخت بوریاست
[B][M1]فرمانروا مگوی کسی را که تیر حکم
[M2]بر مور و پشه گر فکند فی المثل خطاست
[B][M1]فرمانروا کسی ست که منشور قدرتش
[M2]یفعل کما یرید و یحکم کما یشاست
[B][M1]تکوین هر مراد که خواهد به قول کن
[M2]قول کن و وجود مکون معا معاست
[B][M1]هر ظلمتی که هست ز ناراستی توست
[M2]خور را گم است سایه چو در حد استواست
[B][M1]نفس تو از گنه تهی از دست کوتهی ست
[M2]از دست نارساست که بدکاره پارساست
[B][M1]تیری ست کج شده که به آتش بود سزا
[M2]آن را که قد به خدمت همچون خودی دوتاست
[B][M1]در طاعت خدای دو تا شو که تا کمان
[M2]کج نیست نیست در نظر اعتبار راست
[B][M1]نفس تو را خرید حق از بهر بندگی
[M2]تصدیق این معامله «ان الله اشتری » ست
[B][M1]غل ساختن ز طوق هوا تا نهی به ظلم
[M2]بر بنده خدای نه دأب اولی النهی ست
[B][M1]خوش دار حال را به خلاصی ز قید خویش
[M2]کاینده و گذشته غم افزا و غصه زاست
[B][M1]حاشا که حال خوش دهدت رو چو کار تو
[M2]گه فکر ما یجی گهی ذکر ما مضی ست
[B][M1]بگذر ز خود که پر نشود از هوای هو
[M2]هر کس که نی انای دلش خالی از اناست
[B][M1]گر اره ات نهند به سر سر مکش که آن
[M2]بر فرق فقر کنگره تاج کبریاست
[B][M1]ور خنجرت زنند به دل دل بنه که آن
[M2]درها گشاده بر دلت از عالم بقاست
[B][M1]در هر قدم مپای که مقصد نه منتهی ست
[M2]در هر گذر مای ست که ره را نه منتهاست
[B][M1]گر نی رهی ست این که نهایت پذیر نیست
[M2]آن را که مهتدی ست چه حاجت به اهدناست
[B][M1]ایمن مزی که کند شور بارگی سعی
[M2]گر زانکه زجر سائق خوفش نه از قفاست
[B][M1]نومید هم مباش که بیرون رود ز راه
[M2]گر نی زمام او به کف قائد رجاست
[B][M1]ره را میان خوف و رجا رو که در خبر
[M2]«خیرالامور اوسطها» قول مصطفی ست
[B][M1]آمد صدای بانگ جنازه ز صوب شهر
[M2]ما و تو را به خوان اجل آن صدا صلاست
[B][M1]می ترسی از فنای خود آخر ز صوفیان
[M2]بشنو که گفته اند بقا از پی فناست
[B][M1]نی از فناست ترس تو از زنگ هستی است
[M2]کآیینه حقیقت آن را ز خود نکاست
[B][M1]اخلاق نیک و بد همه تخم است و تو زمین
[M2]احوال آخرت ز تو روینده چون گیاست
[B][M1]تخمی که در زمین بود آخر همان دمد
[M2]گر ارغوان و لاله و گر سیر و گندناست
[B][M1]باشد هوای نفس عفن زو فرار کن
[M2]چون روح را عفونت آن مایه وباست
[B][M1]کسر بتان ملت کفر آید از خلیل
[M2]قهر قوای نفس قوی کار اقویاست
[B][M1]آزار جو عزیز بود لطف خوی خوار
[M2]این ست طبع دهر دلت مضطرب چراست
[B][M1]مستلزم ممات بود زهر و قیمتی است
[M2]سرمایه حیات بود آب و کم بهاست
[B][M1]جوع بست و عزلت و سهر و صمت چار رکن
[M2]زین چار رکن قصر ولایت قوی بناست
[B][M1]زین چار چاره نیست کسی را که همتش
[M2]در ساحت زمین دل این طرفه قصر خاست
[B][M1]خواهی صدای فقر تو گیرد همه جهان
[M2]کم خور که از درون تهی کوس پرصداست
[B][M1]معتاد شو به حکم تجوع تری اگر
[M2]در دل تو را مطالبه دولت لقاست
[B][M1]بهر فراغ دل طلب گنج می کنی
[M2]آن گنج را که می طلبی کنج انزواست
[B][M1]خلق اژدها و صحبتشان کام اژدها
[M2]از کام اژدها به حیل رستن از دهاست
[B][M1]در دیده میل خواب بود میل چشم دل
[M2]چشم دلت ز آفت این میل بی جلاست
[B][M1]گردی به دیده از ره بی خوابی ار کشی
[M2]روشن شود به چشم دلت کان چه توتیاست
[B][M1]در صمت جو نجات که حکمی که عاقبت
[M2]بر شرط من صمت مترتب شود نجاست
[B][M1]نقشی ست بی ثبات سخن کش پی هوس
[M2]کلک زبان رقم زده بر صفحه هواست
[B][M1]برتر ازین همه چه بود جست و جوی پیر
[M2]پیری که پای بر پی پیران پیشواست
[B][M1]پیری که در افاضه نور آفتاب و ماه
[M2]پیش ضمیر انور او کمتر از سهاست
[B][M1]پیری که در جهان برون از زمان او
[M2]نه پرتو صباح و نه تاریکی مساست
[B][M1]پیری که چون ز پستی هستی کند عروج
[M2]نعلین پای همت او تاج عرش ساست
[B][M1]پیری که چون ز نکته اخلاص دم زند
[M2]اخلاص مخلصان همه در جنب آن ریاست
[B][M1]پیری که جذب همت او درکشد تو را
[M2]یکسر به عالمی که نه ارض است و نی سماست
[B][M1]در قید طینتی چه کند با تو جذب پیر
[M2]که را ز گل کشیدن نی طبع کهرباست
[B][M1]نی نی قیاس را بهل اینجا که جذب پیر
[M2]اول کشیدنت ز گل و آبش اقتضاست
[B][M1]چون ز آب و گل خلاص شدی می برد تو را
[M2]تا اوج لامکان که در او عرش زیر پاست
[B][M1]جامی به گفت و گو مکن اثبات فقر از آنک
[M2]اثبات آن اقامت برهان انتقاست
[B][M1]پهلو بس است لوح و نی بوریا قلم
[M2]در شرح رنج شب که ز بی بستری تو راست
[B][M1]دردی که شب سر تو ز بی بالشی کشد
[M2]زیر سر تو سنگ بر آن درد سر گواست
[B][M1]دعوی کنی که پیر شدم زیر بار دل
[M2]برهان مستقیم برین دعوی انحناست
[B][M1]قول زبان و فکر خرد صورت است و بس
[M2]آنجا که سر فقر بود این همه هباست
[B][M1]گر سر فقر بایدت از خواجه ای طلب
[M2]کز سر فقر سر زده از کسوت غناست
[B][M1]آن خواجه ای که خوان کرم تا کشیده است
[M2]هر جا شهی ست بر در دهلیز او گداست
[B][M1]نبود ز شرع جنبش و آرام او برون
[M2]او مقتدی و خواجه کونین مقتداست
[B][M1]چون در زمانه نصرت دین محمدی
[M2]او کرده است ناصر دینش لقب سزاست
[B][M1]گویم به وجه تعمیه نامش نه آشکار
[M2]زیرا که طبع اهل ادب را ازان اباست
[B][M1]چون شست دل ز عجب دمد زو شمیم فقر
[M2]زان رو شمامه سان به یدالله گرفته جاست
[B][M1]همچون شمامه بر سر دستش گرفته است
[M2]فضل ازل چو از نفسش بوی فقر خاست
[B][M1]چشم امید خلق همه گرچه سوی اوست
[M2]چشم شهود او ز همه خلق بر خداست
[B][M1]امواج بحر کی شود او را حجاب بحر
[M2]با بحر بی حجاب چو جان وی آشناست
[B][M1]دهقان این سراست ولی از کمال حزم
[M2]انبار کرده حاصل خود را در آن سراست
[B][M1]کارش حراثت است اگر نغلطم خود اوست
[M2]آن حارثی که داده نشان ختم انبیاست
[B][M1]در مزرع سلوک ز باران فیض او
[M2]تخم ارادت همه در نشو و در نماست
[B][M1]چون کلک او متاع خطا آورد به روم
[M2]منقاد خط او ز در روم تا خطاست
[B][M1]بس نارواست بر خطش انگشت چون ازو
[M2]حاجات عالمی به دو انگشت خط رواست
[B][M1]زین گفته قصد من نه ادای ثنای اوست
[M2]بر آفتاب شب پره را کی حد ثناست
[B][M1]گوید نشان ز پرتو خورشید شب پره
[M2]یعنی که رسته چشم من از ظلمت عمی ست
[B][M1]ورنی در آن مقام که خورشید انور است
[M2]آن قوتش که چشم به بالا کند کجاست
[B][M1]ز اطناب در سخن چو میسر نمی شود
[M2]عد شمایلش که مبرا از انتهاست
[B][M1]شد وقت آنکه ختم کند بر دعای او
[M2]زیرا دعای او همه آفاق را دعاست
[B][M1]تا بر مس وجود مرید کمال جوی
[M2]فر حضور پیر مکمل چو کیمیاست
[B][M1]ممدود باد سایه فر حضور او
[M2]بر فرق هر که روی دلش در ره هدی ست
[A]
[B][M1]درین سراچه که چرخش کمینه طاق نماست
[M2]همیشه قامتم از بار دل چو طاق دوتاست
[B][M1]چگونه شاد زید آن که بهر مردن زاد
[M2]به خانه ای که پی انهدام کرده بناست
[B][M1]به اعتبار درین کاخ زرنگار نگر
[M2]که هر نظر که نه از روی اعتبار خطاست
[B][M1]پی مشاهده رازهای پنهانی
[M2]رخام و مرمرش آیینه های داده جلاست
[B][M1]چرا چو سنگ اساسش به پستیی مانده
[M2]که بر تو از در و دیوار بار رنج و عناست
[B][M1]عروج ده دل خود را که روزن بامش
[M2]دری گشاده به رویت ز عالم بالاست
[B][M1]به فخر هر که سرافراخت همچو کنگره اش
[M2]فتد ز زلزله حادثات در کم و کاست
[B][M1]به نطع خاک مربع نشین نشد به فراغ
[M2]جز آن فتاده که چون خشت فرش او ته پاست
[B][M1]کمان هر خم طاقش که هست درخور زه
[M2]کشیده بر هدف دین و دل خدنگ بلاست
[B][M1]فروغ شمسه او آفتاب تابان است
[M2]ولی دریغ که وقت زوال آن پیداست
[B][M1]درون خانه شود تیره از در بسته
[M2]به تیرگی درون هر که در ببست سزاست
[B][M1]گشای بر همه در اگر صفا خواهی
[M2]که صفه را چو در بسته نیست جمله صفاست
[B][M1]چو تابه دان به ریاضت لطیف ساز حجاب
[M2]که چون کثیف نماند حجاب امید ضیاست
[B][M1]نفیر درد جدایی رسد به گوش آخر
[M2]ز مطربی که درین بزمگاه نغمه سراست
[B][M1]ز بینوایی خود پرده دگر گیرد
[M2]مغنیی که درین پرده برگرفته نواست
[B][M1]تو را به سر پس پرده راه نگشاید
[M2]جز این قصیده که از سر کار پرده گشاست
[B][M1]گذشت پایه شعرم به رفعت از شعری
[M2]برین کتابه که معراج گفته شعراست
[B][M1]ولی هنوز علو مدارج قدرش
[M2]فرود منزلت مدح خسرو والاست
[B][M1]سپهر مرتبه سلطان حسین کز کف جود
[M2]زده طپانچه تشویر بر رخ دریاست
[B][M1]شهنشهی که چو باد بهار بستان را
[M2]نسیم عاطفتش روضه جهان آراست
[B][M1]به دشت آن همه گل چیست دانی و سبزه
[M2]صبا دقایق لطفش نهاده بر صحراست
[B][M1]به کوه آن همه کان چیست دانی و گوهر
[M2]فلک خصایص جودش نموده در خار است
[B][M1]اگر چه در نظر آبی ست بس تنک تیغش
[M2]گذشته گه ز میان گه ز گردن اعداست
[B][M1]ز گردن آب گذشته ست و تشنه می میرد
[M2]بلی چنین بود آن را که علت استسقاست
[B][M1]عصای رمح وی اعجاز موسوی دارد
[M2]که روز معرکه در چشم خصم اژدرهاست
[B][M1]بدین نشیمن فقر و نیاز کی نگرد
[M2]چنین که همت او در مقام استغناست
[B][M1]جهان پناها چون مرتقای همت تو
[M2]ز هر چه عقل تصور کند ازان اعلاست
[B][M1]تنزلی ست ز اوج جلال و جاه تو را
[M2]که منزل تو درین خاک توده غبراست
[B][M1]قیاس ملک جهان با حریم عزت تو
[M2]حدیث خانه چغذ و نشیمن عنقاست
[B][M1]تو بر زمین به تواضع نشسته ای لیکن
[M2]رواق قدر تو برتر ز گنبد خضراست
[B][M1]درین خرابه همانا عمارتی که کنی
[M2]غرض نه حظ خود آسودگی خلق خداست
[B][M1]که تا به سایه دیوار تو پناه آرند
[M2]که چرخ کینه ور و روزگار حادثه زاست
[B][M1]به جنب نور ضمیر تو آفتاب بود
[M2]چنان حقیر که در جنب آفتاب سهاست
[B][M1]ز خسروان به تو کس را قیاس نتوان کرد
[M2]درین قضیه که گفتم دلیل استقراست
[B][M1]بود دل همه مشغول عشرت امروز
[M2]به جز دل تو که مشعوف دولت فرداست
[B][M1]بلی ز دولت باقی امید ببریدن
[M2]برای عشرت فانی نه شیوه داناست
[B][M1]عنان بارگی خود کشیده می داری
[M2]ز هر رهی که شریعت به آن نه راهنماست
[B][M1]فروغ رای تو آثار شرع روشن کرد
[M2]ظلام توره و یرغو ز راه دین برخاست
[B][M1]مهارت تو به حدیست در دقایق فقه
[M2]که مبدعات ضمیر تو حیرة الفقهاست
[B][M1]نفاذ عدل تو برداشت از میانه خلق
[M2]رسوم کج که نه با حکم شرع باشد راست
[B][M1]نشان نماند ز تمغا به غیر آن داغی
[M2]که در درونه تمغاچی از غم تمغاست
[B][M1]اگر چه سوق سخن بر مساق حکمت و پند
[M2]نه مذهب شعرا بل وظیفه حکماست
[B][M1]درین قصیده سپردم خلاف مذهب شعر
[M2]به وفق امر تو کان را نفاذ حکم قضاست
[B][M1]وگرنه همچو منی را به مجلسی که رود
[M2]هزار نکته حکمت زبان پند کجاست
[B][M1]سخن که نه بر نهج اختصار رفت آن به
[M2]که طی کنم دگر این نامه را که وقت دعاست
[B][M1]همیشه تا ز فلک داند این قدر دانا
[M2]که هر عمارت او را خرابیی ز قفاست
[B][M1]مباد شغل تو الا عمارت دلها
[M2]که در عمارت دلها عمارت دو سراست
[A]
[B][M1]آن را که بر سر افسر اقبال سرمد است
[M2]سر در ره محمد و آل محمد است
[B][M1]فرزند کاف و نون اند افراد کاینات
[M2]احمد میان ایشان فرزند امجد است
[B][M1]مدی که هست بر سر آدم علامتی
[M2]زان میم و دال دان که قدمگاه احمد است
[B][M1]آن مد ز چتر دولت سرمد نشانه ای ست
[M2]آدم سرآمد همه عالم ازان مد است
[B][M1]هر کس نه مرتدی به ردای ولای اوست
[M2]در راه دین مرید مخوانش که مرتد است
[B][M1]سر در گلیم فاقه و تن بر حصیر فقر
[M2]شاه هزار صاحب دیهیم و مسند است
[B][M1]خاک رهش جلاده چشم خرد بود
[M2]آن را به نقد جان به خرد هر که به خرد است
[B][M1]سروی ست قد او چمن آرای فاستقم
[M2]طوبی به باغ سدره هوادار آن قد است
[B][M1]بس تلخکام کفر که بر خوان دعوتش
[M2]شیرین دهان ز چاشنی شهد اشهد است
[B][M1]بس سالخورد دهر کز آغاز بعثتش
[M2]رفته چو کودکان به سر لوح ابجد است
[B][M1]بد را شفیع و پایه نیکان ازو رفیع
[M2]محتاج لطف اوست اگر نیک اگر بد است
[B][M1]حال سپاه اهل ضلالت بد است ازو
[M2]تا بر سپاه اهل هدایت سپهبد است
[B][M1]مشکات انور است دل او خوش آن حدیث
[M2]کز راوی صحیح بدو گشته مسند است
[B][M1]یابد ز جامه خانه او خلعت قبول
[M2]هر تن که از لباس رعونت مجرد است
[B][M1]جاه و جلال بین که براقش گه عروج
[M2]از نعل خویش تاج نه فرق فرقد است
[B][M1]با او چه دستبرد عدو را که جاودان
[M2]بازوی مکنتش به یدالله مؤید است
[B][M1]پیوسته از تشدد او مدعی دین
[M2]خم گشته زیر اره چو دال مشدد است
[B][M1]جانش مقیم مقعد صدق است ازان چه باک
[M2]کش تنگنای حجره صدیقه مرقد است
[B][M1]انکار و شک ز خاطر ارباب شرک برد
[M2]حکم نبوتش که به قرآن مؤکد است
[B][M1]از فیض روح اوست به تجدید مستفیض
[M2]هر قابلی که طالب فیض مجدد است
[B][M1]ورد جمال از عرق عارضش دمید
[M2]زان ورد خد شاهد گیتی مورد است
[B][M1]آنجا که جاودانه بود جای باش او
[M2]عقل و خیال را چه مجال شد آمد است
[B][M1]دندان سین سنت و شین شریعتش
[M2]دندانه کلید بهشت مخلد است
[B][M1]شد طی بساط کفر و غوایت زمانه را
[M2]زان دم کزو مهاد هدایت ممهد است
[B][M1]خضرای دمنه حرم شرع و دین او
[M2]افعی نفس کوردلان را زبرجد است
[B][M1]یا خاتم النبیین یا سیدالرسل
[M2]نعت تو فتحنامه ملک مؤبد است
[B][M1]جامی که هست خاطر او بحر و نعت تو
[M2]زان بحر بر لب آمده در منضد است
[B][M1]عمری ست رو به کعبه فقر است و نیستی
[M2]راهش نما که گم شده در هستی خود است
[B][M1]بگشای قفل بند طبیعت ز باطنش
[M2]چون ظاهرش به قید شریعت مقید است
[A]
[B][M1]کنگر ایوان شه کز کاخ کیوان برتر است
[M2]رخنه ها دان کش به دیوار حصار دین در است
[B][M1]چون سلامت ماند از تارج نقد این حصار
[M2]پاسبان در خواب و بر هر رخنه دزدی دیگر است
[B][M1]چیست زر ناب رنگین گشته خاکی ز آفتاب
[M2]هر که کرد افسر ز زر ناب خاکش بر سر است
[B][M1]گر ندارد سیم و زر دانا منه نامش گدا
[M2]در برش دل بحر دانش و او شه بحر و بر است
[B][M1]زن نیی مردی کن و دست کرم بگشا که زر
[M2]مرد را بهر کرم زن را برای زیور است
[B][M1]کیسه خالی باش بهر رفعت یوم الحساب
[M2]صفر چون خالی ست ز ارقام عدد بالاتر است
[B][M1]عاشق همیان شدی لاغر میانش کن ز بذل
[M2]حسن معشوقان رعنا در میان لاغر است
[B][M1]نیست سرخ از اصل گوهر تنگه زر گوییا
[M2]بهر داغ بخل کیشان کرده سرخ از آذر است
[B][M1]زر بود در جیب مال و میل او در جان و بال
[M2]لعل آتش رنگ بر کف لعل و در دل اخگر است
[B][M1]بگذر از ویرانه گیتی سلامت گر چه هست
[M2]گنج ها در وی که بر هر یک طلسمی منکر است
[B][M1]هر کجا بینی در گنجی و بر در حلقه ای
[M2]حلقه حلقه کرده ماری در دهان اژدر است
[B][M1]حرص کار مور باشد گر روی با او به گور
[M2]حشو گور خویشتن بینی که مور بی مر است
[B][M1]شد دهان حرص سنجر پر ولی از خاک مرو
[M2]این سخن بشنو که مروی از دهان سنجر است
[B][M1]معنی ذراترک آمد مقبلی کو برد بو
[M2]ز امتثال امر ذر در ترک دنیی بوذر است
[B][M1]زر بده وز فحش اولادالزنا را لب ببند
[M2]دیده باشی قفل زر کز بهر فرج استر است
[B][M1]گر چه باشد زر خوش ابرا کن ز زر کابراست تاج
[M2]بهر ابراهیم و زر نعلین پای آذر است
[B][M1]از ریا پیشه مجو حاجت که جودش عارضی ست
[M2]میوه کی آرد درخت خشک کز باران تر است
[B][M1]لب نیالایند اهل همت از خوان خسان
[M2]در خور دندان انجم گرده ماه و خور است
[B][M1]طامعان از بهر طعمه پیش هر خس سر نهند
[M2]قانعان را خنده بر شاه و وزیر کشور است
[B][M1]ماکیان از بهر دانه می برد سر زیر کاه
[M2]قهقهه بر کوه و بر در شیوه کبک نر است
[B][M1]نفع عامه عامه را اولی ست آری دم خر
[M2]خوش مگس رانی ست لیکن کون خر را در خور است
[B][M1]مرد کاسب کز مشقت می کند کف را درشت
[M2]بهر ناهمواری نفس دغل سوهان گر است
[B][M1]ساغر راحت بود از کسب بر کف آبله
[M2]وقت آن کس خوش که راحت یافته زین ساغر است
[B][M1]فرج را بند از گلو کن کز زنان سعتری
[M2]فارغ است آن کس که قوت او ز نان و سعتر است
[B][M1]هر که را خر ساخت شهوت نیم خردل گو به عقل
[M2]خود به فهم خرده بینان نیم خردل هم خر است
[B][M1]سفله را منظور نتوان ساختن کو خوبروست
[M2]میخ را در دیده نتوان کوفتن کان از زر است
[B][M1]شاهدان زر طلب را عارض پر خط و خال
[M2]در کف طامع به قصد مال مردم محضر است
[B][M1]روزگارت تیره دستت خالی و دل پر هوس
[M2]شب دراز و ناخنان افتاده اعضا پر گر است
[B][M1]دست ده با راستان در قطع پستی های طبع
[M2]بی عصا مگذر که در راه تو صد جوی و جر است
[B][M1]باش در دین ثابت ار ترسی ز قهر حق که پای
[M2]کرده محکم در زمین عرعر ز بیم صرصر است
[B][M1]نیکی آموز از همه ار کم ز خود آخر چه عیب
[M2]راستی در جدول زرگر ز چوبین مسطر است
[B][M1]نیست قدر عالی و دون جز به مقدار هنر
[M2]قصر شه را پاسبان بر بام و دربان بر در است
[B][M1]حکمت اندر رنج تن تهذیب عقل و جان توست
[M2]قصد واعظ زجر اصحاب و لگد بر منبر است
[B][M1]کامل و ناقص نه یکسانند در قطع امور
[M2]آنچه از شمشیر می آید نه حد خنجر است
[B][M1]چون کنند اهل حسد طوفان طریق حلم گیر
[M2]گاه موج آرام کشتی را ز ثقل لنگر است
[B][M1]با حسودان لطف خوش باشد ولی نتوان به آب
[M2]کشتن آن آتش که اندر سنگ آتش مضمر است
[B][M1]گر نیی همکار با نیکان ز همنامی چه سود
[M2]یک مسیح ابراء اکمه کرد و دیگر اعور است
[B][M1]خوی نیکو گیرد آن کز نیک یابد تربیت
[M2]شیر حکمت نوشد آن کام الکتابش مادر است
[B][M1]فعل نیک از نیک خویان جو که در تصریف دهر
[M2]مشتق اندر صورت و معنی به وفق مصدراست
[B][M1]خارخار شک درون دل بودن جان را چو گر
[M2]معنی ان کز برای شک بود زان رو گر است
[B][M1]هست مرد تیره دل در صورت اهل صفا
[M2]آن زن هندو که از جنس سفیدش چادر است
[B][M1]هر خلل کاندر عمل بینی ز نقصان دل است
[M2]رخنه کاندر قصر یابی از قصور قیصر است
[B][M1]نفس ظلمت رو به حبل الله ز جنبش باز ماند
[M2]رشته خورشید بند بال مرغ شب پر است
[B][M1]بی گناهی را به جرم دیگری از روی جهل
[M2]سرزنش کردن به رسم عاقل دانشور است
[B][M1]کرم را کش می توان عین کرم خواندن چه عیب
[M2]گر به رغم مردمش ام الخبائث دختر است
[B][M1]هر چه می یابی ز وی آن خاصیت کش ممکن است
[M2]طعن او بر فقد هر ناممکنی مستنکر است
[B][M1]نیست کوه از بهر همراهی که گویی مزمن است
[M2]نیست شیر از بهر هم خوابی که گویی ابخر است
[B][M1]سفله گر خجلت کشد ز آثار فعل خود کشد
[M2]گلخنی را رو سیاه از دود یا خاکستر است
[B][M1]گوش حکمت کش طلب، نی دیده صورت پرست
[M2]حظ کور از شاهدان خوش نوا بیش از کر است
[B][M1]چون فتد ز آهنگ صحت تار رگ بر عود تن
[M2]زخمه بهر ساز آن آهنگ زخم نشتر است
[B][M1]نقش پهلو نسخه تفصیل رنج شب بس است
[M2]جامه چاکی را که تا صبح از حصیرش بستر است
[B][M1]خوش بود خوشخو به هر صورت که باشد چون عبیر
[M2]کش به سهو ار غافلی تصحیف خواند عنبر است
[B][M1]کوس ناموس ار زنی از چرخ و انجم بر گذر
[M2]چون دف رسواییت این پر جلاجل چنبر است
[B][M1]سوی معنی رو که گر ماند به صورت با سپند
[M2]کی کند دفع گزند آن نقطه کاندر مجمر است
[B][M1]کم نشین ز امثال خود ایمن که باشد در رقم
[M2]مثل حنجر خنجر اما بهر قطع حنجر است
[B][M1]طعنه از کس خوش نباشد گر چه شیرین گو بود
[M2]زخم نی بر دیده سخت است ار همه نیشکر است
[B][M1]کندن بنیاد دولت را بود سیلی عظیم
[M2]رشحه کلک عوانان گر چه بس مستحقر است
[B][M1]گر عروج نفس خواهی بال همت برگشای
[M2]کانچه در پرواز دارد اعتبار اول پر است
[B][M1]نیست از مردی عجوز دهر را گشتن زبون
[M2]زن که فایق گشت بر شوهر به معنی شوهر است
[B][M1]راه عزلت پوی و خرم زی که چندین قهقهه
[M2]کبک ازان دارد که دور از خلق بر کوه و در است
[B][M1]حبس نیلی گنبدی از گریه می شو غرق آب
[M2]شب چو مرغی کآشیانش غنچه نیلوفر است
[B][M1]منکران را واردات عارفان نبود قبول
[M2]کافران را معجزات انبیا کی باور است
[B][M1]فقره فقره از کلام شیره مردان گوش کن
[M2]زانکه بر بوجهل جهل آن ذوالفقار حیدر است
[B][M1]نکته های پست کامل هست طالب را بلند
[M2]نقطه های یای حیدر تاج قاف قنبر است
[B][M1]خاک یاران شو که پشت کبر و کینت بشکند
[M2]کحل اغبر چشم نصرت را غبار لشکر است
[B][M1]لشکر انعام نادیده به بانگی تفرقه ست
[M2]دفتر شیرازه ناکرده به بادی ابتر است
[B][M1]ناپسندی گر رسد از یار روشندل چه باک
[M2]نیست عیبی آب صافی را که خاشاک آور است
[B][M1]دل بپرور بحر فیض نو به نو کز نخل خشک
[M2]می خورد خرمای تر مریم که عیسی پرور است
[B][M1]کافری دان نفس سرکش را که لازم یابیش
[M2]سرکشی چون سرکش کافی که اندر کافر است
[B][M1]ساغر عشرت مزن با زن که گر هست از نخست
[M2]رازدار سر عفت آخر از ساغر غر است
[B][M1]بهره از جنسیت افزاید که چون در فصل دی
[M2]مهر عریان باشد از وی حظ عریان اوفر است
[B][M1]دل مکن با ژنده پوشان بد که جاسوس دلند
[M2]بهر جاسوسی ست شه کاندر لباس چاکر است
[B][M1]چاره در دفع خواطر صحبت پیر است و بس
[M2]رخنه بر یأجوج بستن خاصه اسکندر است
[B][M1]جان پژمرده ز فیض پیر یابد زندگی
[M2]خضر ازان خضر است کز وی سبزه خشک اخضر است
[B][M1]بوی درویشی نداری خرقه پشمین چه سود
[M2]چند پیچی پشک در نافه که مشک اذفر است
[B][M1]ناز پرورد هوا با نفس نتواند غزا
[M2]زن که باشد لایق معجر چه مرد مغفر است
[B][M1]در جوانی سعی کن گر بی خلل خواهی عمل
[M2]میوه بی نقصان بود چون از درخت نوبر است
[B][M1]عالم عالی مقام از بهر جر خواهد علو
[M2]چون علی کش معنی استعلا و کار او جر است
[B][M1]مفتی تر دامن از مستی نوازد همچو دف
[M2]دفتر خود را دف تر دامن آری دفتر است
[B][M1]فلسفه چون اکثرش آمد سفه پس کل آن
[M2]هم سفه باشد که دارد حکم کل آنچ اکثر است
[B][M1]فلسفی از گنج حکمت چون به فلسی ره نیافت
[M2]می ندانم دیگری را سوی آن چون رهبر است
[B][M1]حکم حال منطقی خواهی ز حال فلسفی
[M2]کن قیاس آن را که اصغر مندرج در اکبر است
[B][M1]آن بد اختر کش منجم گفته ای چون هر اثر
[M2]پیش او مسند به اختر شد خدایش اختر است
[B][M1]اختیاری نیست او را اختیار از وی مپرس
[M2]اختیار جمله گم در اختیار داور است
[B][M1]چرخ و انجم جن و مردم هر یک اینجا مضطرند
[M2]اختیار جمله پیش «من یجیب المضطر» است
[B][M1]نور توحید است در دل مشعر ادراک حق
[M2]مشعر اخترپرستان را کجا آن مشعر است
[B][M1]معنی معشر معیت با شر آمد زان سبب
[M2]نیست زین معشر کسی بی شر اگر بو معشر است
[B][M1]حکمت یونیان پیغام نفس است و هوا
[M2]حکمت ایمانیان فرموده پیغمبر است
[B][M1]نامه کش عنوان نه قال الله یا قال النبی ست
[M2]حاصل مضمون آن خسران روز محشر است
[B][M1]نیست جز بوی نبی سوی خدا رهبر تو را
[M2]از علی جو بو که بوی بوعلی مستقذر است
[B][M1]دست بگسل از شفای او که دستور شقاست
[M2]پای یکسو نه ز قانونش که کانون شر است
[B][M1]صاحب علم لدنی را چه حاجت خط و لفظ
[M2]صفحه دل مصحف است آن را که قرآن از بر است
[B][M1]جامی احسنت این نه شعر از باغ رضوان روضه ای ست
[M2]کاندرو هر حرف ظرفی پر شراب کوثر است
[B][M1]در سواد خط آن انوار حکمت مختفی ست
[M2]چون شب تاریک آبستن به صبح انور است
[B][M1]همچو بکر فکر خسرو زاده است از لطف طبع
[M2]در کمال خوبی این یک خواهر آن یک خواهر است
[B][M1]ای بسا خواهر که با خواهر چو گردد جلوه گر
[M2]در جمال اکبر بود هر چند در سال اصغر است
[B][M1]«لجة الاسرار» اگر سازم لقب آن را سزاست
[M2]زانکه از اسرار دین بحری لبالب گوهر است
[B][M1]«حجة الاحرار» اگر با آن کنم ضم هم رواست
[M2]زانکه بر مطلوب هر آزاده حجت گستر است
[B][M1]مر بود پنجاه و چون آمد دو مر ابیات آن
[M2]در صفا و محکمی شاید که گویم مرمر است
[B][M1]سال تاریخش اگر فرخ نویسم دور نیست
[M2]زانکه سال از دولت تاریخ او فرخ فر است
[A]
[B][M1]حبذا قصری که ایوانش ز کیوان برتر است
[M2]قبه والای او بالای چرخ اخضر است
[B][M1]سرکشیده ست آنچنان بالا که گویی چرخ را
[M2]کنگر اطراف بامش شرفه های افسر است
[B][M1]کعبه از سنگ است و هر سنگی که در بنیاد اوست
[M2]کعبه آسا مقبلان را قبله گاهی دیگر است
[B][M1]چرخ بر معمار او گاه عمارت عرضه کرد
[M2]خشت مهر و مه که این از سیم ناب آن از زر است
[B][M1]گفت خشت سیم و زر اینجا نمی ارزد به هیچ
[M2]بر زمین افکن که فرش ساحتش را در خور است
[B][M1]گل که بهر آجرش دست قضا تخمیر کرد
[M2]خاکش از خلد برین آبش ز حوض کوثر است
[B][M1]بهر استاد مقرنس کار او هر بامداد
[M2]گج سرشته مهر ز اسفیداج صبح انور است
[B][M1]شاخ و برگ نقش های صفحه دیوار او
[M2]در علو منزلت با شاخ طوبی همسر است
[B][M1]زانچه فاضل مانده از نقاش رنگ آمیز او
[M2]یک سفال لاجورد این گنبد نیلوفر است
[B][M1]شب ز نور شمسه او ذره در چشم ضریر
[M2]ز آفتاب چاشت بر اهل بصر روشن تر است
[B][M1]می کنم دعوی که هست افزون ز عالم فسحتش
[M2]گر چه طول و عرض عالم کشور اندر کشور است
[B][M1]حجتم این بس که آن شاهی که در عالم ز جاه
[M2]می نگنجد در حریمش مهد عزت گستر است
[B][M1]شاه ابوالغازی معز ملک و دین سلطان حسین
[M2]کز سرابستان جاهش نه فلک یک منظر است
[B][M1]سقف قصرش با ملمع نقش ها بالای چرخ
[M2]همچو بالای زمین این طارم پراختر است
[B][M1]چون در خلوت سرا بر روی خاصان کرده باز
[M2]از سران صد حلقه اش چون حلقه بیرون در است
[B][M1]چون بود در سایه دیوار او جا یافته
[M2]گر نهد در قصر خود پای از قصور قیصر است
[B][M1]ملک ازو شد دلبر زیبا و این فیروزه طاق
[M2]پیش این ایوان مقوس ابروی آن دلبر است
[B][M1]شب سراید زهره بهر پاسبانانش سرود
[M2]گوییا بر گوشه بامش یکی خنیاگر است
[B][M1]از در دهلیز جاه او که باب دولت است
[M2]قیمت هر تخته ای تخت هزار اسکندر است
[B][M1]آفتاب و چرخ را با او همی کردم قیاس
[M2]در محیط همت او این صدف آن گوهر است
[B][M1]عرصه هیجا که باشد پردلان را روضه ای
[M2]کش سپر گل غنچه ها پیکان و سوسن خنجر است
[B][M1]هر که آنجا ز ابر تیغ افشانده باران ضرر
[M2]رسته از خون اعادی لاله های احمر است
[B][M1]مدحت جاه و جلالش را چه حاجت نظم من
[M2]حسن مادرزاد مستغنی ز زیب و زیور است
[B][M1]تا فلک کرده ز خورشید آتش از انجم سپند
[M2]گرد این قصر جهان آرا چو گردان مجمر است
[B][M1]باده دور از چشم بد در وی گرفته جام عیش
[M2]آن که همچون جم هزارش جرعه نوش ساغر است
[A]
[B][M1]منم که تاج سر چرخ خاک پای من است
[M2]چو ذره رقص کنان مهر در هوای من است
[B][M1]قطار روز و شب افتاده سایه و نوری
[M2]ز اوج کنگره کاخ کبریای من است
[B][M1]به آفتاب کجا سر درآورم که چو او
[M2]هزار خشت زر افتاده در فضای من است
[B][M1]ز ماه کاسه به کف هر شب از شهاب عصا
[M2]فلک طواف کنان گرد در گدای من است
[B][M1]نه شب به ماه بود حاجت و نه روز به مهر
[M2]چنین که روی زمین روشن از ضیای من است
[B][M1]ز یمن بزم شه و ساقیان حور نژاد
[M2]حریم روضه رضوان حرمسرای من است
[B][M1]کند نزول ز من هر زمان به جای دگر
[M2]چه لطف ها که ز هر منزلش به جای من است
[A]
[B][M1]زان پیش کز مداد دهم خامه را مدد
[M2]جویم مدد ز فضل تو ای مفضل احد
[B][M1]باشد که طی شود ورق علم و فضل من
[M2]حمد تو را به فضل تو گویم نه فضل خود
[B][M1]نشکفت جز شکوفه حمد و ثنای تو
[M2]در باغ کن نهال قلم چون کشید قد
[B][M1]هستی برای ثبت ثنایت صحیفه ای ست
[M2]کآغاز آن ازل بود انجام آن ابد
[B][M1]در جنب آن صحیفه چه باشد اگر بفرض
[M2]صد نامه در ثنای تو انشا کند خرد
[B][M1]بالذات واحدی تو و اعداد کون را
[M2]نبود جز اختلاف ظهور تو مستند
[B][M1]رخسار وحدت تو جمال دگر گرفت
[M2]در دیده شهود ز خال و خط عدد
[B][M1]از کثرت زبد نشود بحر مختفی
[M2]بحر حقیقیی تو و عالم همه زبد
[B][M1]بر آفتاب سایه نیفتاد اگر چه شد
[M2]ممدود بر سر الفش سایبان مد
[B][M1]عنوان نامه کرم و فضل نام توست
[M2]خوش آن که شد به نامه و نام تو نامزد
[B][M1]صد کم یکی ست نام تو لیکن چنانکه هست
[M2]احصای آن عدد نتواند یکی ز صد
[B][M1]هر کس نگشت محصی صد کم یکت چه سود
[M2]کز هشت و نه رسید به هشتاد یا نود
[B][M1]نتوان صفات تو ز طلسم جهان شناخت
[M2]احکام آن نجوم نگنجد درین رصد
[B][M1]از هیچ حادثی نتواند کسی حدیث
[M2]کش تا به صنع تو نه مسلسل بود سند
[B][M1]تولید کائنات کنی از دو حرف کن
[M2]نسبت به تو ز جهل بود تهمت ولد
[B][M1]کس چون شناسدت که نبینم درین شناخت
[M2]ادراک عقل معتبر و کشف معتمد
[B][M1]هرگونه اعتقاد کنندت نیی چنان
[M2]ما را درین قضیه جز این نیست معتقد
[B][M1]قرب تو را سبب نبود جز فنا و فقر
[M2]طوبی لمن تهیاء للقرب واستعد
[B][M1]عمری کلیم خلعت فقر از در تو جست
[M2]تا سربلند شد به کلاهی ازان نمد
[B][M1]در دل فروغ مهر تو کالنور فی البصر
[M2]در جان هوای عشق تو کالروح فی الجسد
[B][M1]نورت فروخت مشعل انجم بلا دخان
[M2]صنعت فراخت خیمه گردون بلا عمد
[B][M1]در ربقه قضای تو باشد ذلیل دیو
[M2]در دام اقتدار تو باشد اسیر دد
[B][M1]انوار عزت تو منزه ز کیف و کم
[M2]الوان نعمت تو مبرا ز حصر و حد
[B][M1]باشد به عقل و وهم قیاس مواهبت
[M2]امساک باد در قفس و آب در سبد
[B][M1]کار تو جمله نیکی صرف است و خیر محض
[M2]در کارگاه ماست دو رنگی نیک و بد
[B][M1]ردی که می رسد ز تو ما را ز دست ماست
[M2]نبود به بارگاه قبول تو دست رد
[B][M1]لبیک گفت لطف تو و هر جا برهمنی
[M2]بر جای یاصنم به خطا گفت یا صمد
[B][M1]بس طفل ساده دل که نگشت ست هرگزش
[M2]تعلیم گوی تخته ابجد نه اب نه جد
[B][M1]ز ارشاد تو رشید شد آن سان کزو رسید
[M2]دانشوران گمشده ره را ره رشد
[B][M1]نشو و نما ز شبنم فضل تو یافته ست
[M2]گلزار حسن غنچه دهانان لاله خد
[B][M1]بی زاد رحمتت نرسد کس به هیچ جای
[M2]گر صد ذخیره بهر معادش بود معد
[B][M1]جاهل بود نفور ز نور حضور تو
[M2]آری ز آفتاب رمد صاحب رمد
[B][M1]رقاص جوش عشق تو جز بیخودان نیند
[M2]هر خودپسند کی سزد آن دیگ را نخود
[B][M1]بس دل که چشمه حکم از وی کنی روان
[M2]گر فی المثل حجاره بود بل کزان اشد
[B][M1]باشد ز میخ و نعل نشان انجم و هلال
[M2]خورده فلک ز توسن قهرت مگر لگد
[B][M1]هر کس کمر به عشق و ولای تو بسته است
[M2]کی باشد از کمند بلای تو در کمد
[B][M1]با عشق تو چه چاره کند عقل حیله جوی
[M2]روباه را چه طاقت سرپنجه اسد
[B][M1]جان در کفم به نقد لقایم بگیر دست
[M2]سودای عاشقان تو باشد یدا بید
[B][M1]مستغرق شهود تو کرده ست نقد وقت
[M2]مستخلص از فسانه امس و امید غد
[B][M1]دارد به کعبه طلبت روی اهتمام
[M2]هم عابر بوادی و هم عاکف بلد
[B][M1]هر بولهب شرر که چو حمالة الحطب
[M2]در راه دوستانت نهد خاری از حسد
[B][M1]تا برکشد زمانه به دار سیاستش
[M2]گردد به گردنش رگ جان حبلی از مسد
[B][M1]بر هر که موش حرص ز خارف گماشتی
[M2]زد حفره سوی موقد نیرانش از لحد
[B][M1]هر کس که در رضای تو کد عمل کشید
[M2]شد کدخدای خانه رضوان به قدر کد
[B][M1]تعداد لطف های تو باخود چه سان کنم
[M2]برگ درخت و ریگ بیابان که کرد عد
[B][M1]جامی که شر طبع مصر بر معاصیش
[M2]بست از فساد پیش صلاح و سداد سد
[B][M1]بس عقد توبه اش که پذیرفت انحلال
[M2]از نفس سحر پیشه نفاثه فی العقد
[B][M1]هرگز یکی ز صد نتواند سپاس تو
[M2]صد بار اگر چه بیش درآید بدین صدد
[B][M1]عجز وی از سپاس به جای سپاس دار
[M2]یا غایة الامانی یا منتهی الابد
[A]
[B][M1]این مقام خوش که می بخشد نسیم وصل یار
[M2]خیر دار حل فیها خیر ارباب الدیار
[B][M1]فرخ آن محفل که شاهی را بود در وی نشست
[M2]روشن آن منزل که ماهی را فتد بر وی گذار
[B][M1]بی قراران را پدید آید قرار دل در او
[M2]جای آن دارد که باشد نام وی دارالقرار
[B][M1]از فروغ آفتاب شمسه او ذره را
[M2]دیده اعشی تواند دید در شبهای تار
[B][M1]نقش دیوارش اگر صورتگر چین بنگرد
[M2]رو به دیوار آورد از صورت خود شرمسار
[B][M1]از منبت نقشها دیوار و سقفش فصل دی
[M2]همچو صحن باغ از الوان نبات اندر بهار
[B][M1]بین نگارین خط ز قرطاس مقطع گرد او
[M2]نیست ممکن مثل آن قطعا ز کلک خط نگار
[B][M1]باشد از هر رنگ خط بر کاغذ آیین وین به عکس
[M2]کرده از کاغذ خطی بر لوح رنگین آشکار
[B][M1]چون دل صوفی در او پیداست صورتهای غیب
[M2]بس که مصقول است دیوار و درش آیینه وار
[B][M1]کی بود هر چوب باب آنکه وی را در شود
[M2]گو در این آرزو طوبی به روی خود برآر
[B][M1]تا درآید آفتاب دولتش روز ز در
[M2]تابه دان را مانده بر در چشم های انتظار
[B][M1]گنبد غنچه ست در باغ جهان آرای دهر
[M2]کز ورق های ملون باشدش سقف و جدار
[B][M1]کاغذین خانه ست چون فانوس تا در وی زید
[M2]شمع ملک ایمن ز باد حادثات روزگار
[B][M1]مأمن عیش است چون فردوس تا در وی کشد
[M2]نو عروس ملک در بر شاه جمشید اقتدار
[B][M1]خسرو غازی معز ملک و دین سلطان حسین
[M2]شهریار کامیاب کام بخش کامگار
[B][M1]آسمان عز و رفعت آفتاب قدر و جاه
[M2]بحر جود و مکرمت کان سخا کوه وقار
[B][M1]مدح او چون شاعران خواهم که گویم لیک نیست
[M2]پیش ارباب ذکا و فطنت آن را اعتبار
[B][M1]نکته کز طرف زبان خیزد نشاید بهر مدح
[M2]مهره سفتن از خزف خوش نیست بهر گوشوار
[B][M1]مدحت آن باشد که از بخشایش و بخشش کند
[M2]عدل و جود خود رقم بر صفحه لیل و نهار
[B][M1]بلکه از لیل و نهار آن دم که هم نبود نشان
[M2]باشد او را جاودان منشور عز و افتخار
[B][M1]خیزد از عدلش درختی میوه امید بر
[M2]روید از جودش نهالی دولت جاوید بار
[B][M1]شه چو باشد عادل ار چه کس به آن نستایدش
[M2]روز حشر از راستی عدل گردد رستگار
[B][M1]ور نباشد عادل و خوانند خلقی عادلش
[M2]در شمار ذم برآید مدحشان روز شمار
[B][M1]ای بسا دیوان مدح شهریاران را که کرد
[M2]ثبت بر لوح زمانه شاعر مدحت شعار
[B][M1]لیک چشم اعتبار امروز ازان برداشته ست
[M2]عقل عبرت بین چنان کامسال از تقویم پار
[B][M1]شهریارا کامگارا می کنم پیش تو عرض
[M2]چند نکته بر زبان نیک خواهی گوش دار
[B][M1]سعی در تعمیر صورت بیش ازین منما که هست
[M2]پیش معماران دارالملک معنی عیب و عار
[B][M1]خانه دل در تنزل خانه گل سربلند
[M2]خانه دین در تزلزل خانه طین استوار
[B][M1]کار طفلان است کردن نقش بر دیوار و در
[M2]بالغان را زینهار از کار طفلان زینهار
[B][M1]شاهباز همت خود بر پران زین خاکدان
[M2]تا کند بر شاخ سدره طایر قدسی شکار
[B][M1]فسحت منزل اگر بودی کمال ارباب دل
[M2]کی ازین فیروزه ایوان سر درآوردی به غار
[B][M1]تنگ بودی چون دل اهل جهالت تیره نیز
[M2]خلوت لقمان که بود از خوان حکمت لقمه خوار
[B][M1]خرقه اش یک نیمه ماندی خشک و نیمی تر شدی
[M2]چون فراز کلبه او ابر گشتی قطره بار
[B][M1]بهر قیلوله در آن پیغوله چون خفتی به خاک
[M2]بر تنش سایه ردا بودی فروغ خور ازار
[B][M1]کس نیارستی قیامش فرق کردن از رکوع
[M2]چون در آن کاشانه محنت شدی طاعت گذار
[B][M1]بس که در وقت سجودش سر به دیوار آمدی
[M2]تارک او سر به سر ز آسیب آن بودی فگار
[B][M1]بوالفضولی گفتش آن به کز پی آسودگی
[M2]منزلی با فسحت و نزهت نمایی اختیار
[B][M1]گفت آن کس را که باید بار بستن زین سرا
[M2]فسحت خانه ازین افزون نمی آید به کار
[B][M1]راحت خانه چه سود اینجا چه خواهد عاقبت
[M2]محنت هم خانگی پیش آمدن با مور و مار
[B][M1]پای همت زین مغاک تنگ بالا نه که چرخ
[M2]نقد انجم می کند زین شیوه در پایت نثار
[B][M1]تو به غفلت خفته مست و هر شبی از بهر پاس
[M2]چشم بر تو دیده بانان را ازین نیلی حصار
[B][M1]از غبار تن بیفشان دامن جان پیش ازان
[M2]کز وجودت باد استغنا برانگیزد غبار
[B][M1]در کنار کس چو ننهند آرزوی این جهان
[M2]خوش کسی کز آرزوی این جهان گیرد کنار
[B][M1]ترسم از اطناب طبع شاه را گیرد ملال
[M2]بر دعا خواهم سخن را بعد ازین کرد اختصار
[B][M1]نی دعایی کز خدا خواهم محالی بهر او
[M2]چون هزارش سال در عالم بقا یا صد هزار
[B][M1]نی دعایی کز قصور همت اندر وی کنم
[M2]بر حصول دولت و اقبال فانی اقتصار
[B][M1]بلکه می گویم خدایا تا بقا ممکن بود
[M2]بر بقایش باد ملک و دین و ملک را مدار
[B][M1]دولتی بادش قرین در مسند شاهی کزان
[M2]پایه ادنی نماید تخت ملک پایدار
[A]
[B][M1]معلم کیست عشق و کنج خاموشی دبستانش
[M2]سبق نادانی و دانا دلم طفل سبق خوانش
[B][M1]ز هر کس ناید این استاد شاگردی نه هر کوهی
[M2]بدخشان باشد و هر سنگپاره لعل رخشانش
[B][M1]زبان جز بی زبانی نیست این نادر معلم را
[M2]دریغا در همه عالم ندانم کس زباندانش
[B][M1]کجا در جمع نادانان تواند کسب جمعیت
[M2]کسی کز فکر دانایی بود خاطر پریشانش
[B][M1]دلی کو ذوق نادانی چشد هر دفتر دانش
[M2]که بندد نقش کلک عقل شوید ز آب نیسانش
[B][M1]طویل الذیل طوماری ست شرح علم نادانی
[M2]که در عمر ابد نتوان رسانیدن به پایانش
[B][M1]شهودالحق فی الکونین یک نکته ز مضمونش
[M2]سوادالوجه فی الدارین یک نقطه ز عنوانش
[B][M1]تصور کی توان کرد از کسی تصدیق این معنی
[M2]اگر نبود معرف کشف و حجت ذوق و وجدانش
[B][M1]ز خاک فقر در کوی ارادت ساختم کاخی
[M2]که کم خواری و کم خوابی و کم گویی ست ارکانش
[B][M1]نیابی ساحت درگاه جز میدان اسلامش
[M2]نبینی صفه دهلیز جز ایوان ایمانش
[B][M1]درون آی از در و دهلیز طی کن تا عیان بینی
[M2]ز بام و روزن اندر تافته خورشید احسانش
[B][M1]در اندر کاخ بستانی ست سر تا سر گل و ریحان
[M2]رضای دل گل خندان و طیب خلق ریحانش
[B][M1]ز هر جانب درختی شاخها پر میوه حکمت
[M2]خروشان در هوای شکر مرغان خوش الحانش
[B][M1]خسان را نیست در وی ره که بر دیوارها پرچین
[M2]نهاد از خار حفت بالمکاره دست دهقانش
[B][M1]بیابانی ست هایل کعبه مقصود را در ره
[M2]که بی قطع امید از خود بریدن نیست امکانش
[B][M1]گر آری رو در آن کعبه چو ریگ گرم زیر پا
[M2]سپردن بایدت صد کوه آتش در بیابانش
[B][M1]شود هر خار قلابی به قصد جذب جان از تن
[M2]اگر دل خسته ای بالین نهد زیر مغیلانش
[B][M1]نشاید بارگی این راه را جز ناقه شوقی
[M2]که باشد باد حسرت پای و کوه درد کوهانش
[B][M1]رسی از سیر این ناقه سوی مقصد ولی وقتی
[M2]که یابی زاختصاص ناقة الله داغ بر رانش
[B][M1]خدنگی محنتی کز شست فقر آید نهال آسا
[M2]بکن سینه به زخم ناخون اندوه و بنشانش
[B][M1]که دانم عاقبت گردد درختی بارور زانسان
[M2]که پیرامون خود جاوید یابی میوه افشانش
[B][M1]چو صوفی دامن همت کشد بر طارم وحدت
[M2]گریبانی کند دوش فلک را عطف دامانش
[B][M1]وگر در جست و جوی قربت آرد در گریبان سر
[M2]فتد زه بر کمان قاب قوسین از گریبانش
[B][M1]تنی کش نیست در جان جنبش دردی جمادی دان
[M2]که داده نقش پرداز طبیعت شکل انسانش
[B][M1]بود هر درد را درمان عجب دردی ست بی دردی
[M2]که ننهاده خرد در حقه های چرخ درمانش
[B][M1]دو شاخ لا شود در کفر غل گردن سالک
[M2]چو بگشایند در الا به وحدت چشم عرفانش
[B][M1]میان لا و الا یک الف فرق است ور نبود
[M2]در الا آن الف با لا شمارد عقل یکسانش
[B][M1]خواطر چون مگس کردند غوغا بر دل از هر سو
[M2]چو گفتار لب از شهد شهادت ساخت مهمانش
[B][M1]چه امکان چاشنی زان شهد بی رنج مگس دل را
[M2]نگشته آستین صولت پیران مگسرانش
[B][M1]زمرد کوری افعی بود و افعی نفست را
[M2]زمرد نیست جز پیری که با خضر است پیمانش
[B][M1]چو خواهی در عرفان در دلش جا کن که غواصی
[M2]که دارد در طلب نبود گزیر از غوص عمانش
[B][M1]چو باشد پشت خم گشته چو چوگان در رکوع او را
[M2]نماید نه فلک سرگشته گویی پیش چوگانش
[B][M1]چو رخش همتش جولان کند این توده غبرا
[M2]بود مشتی غبار انگیخته در وقت جولانش
[B][M1]خطا گفتم که جولان کی انگیزد غبار آن کس
[M2]که باشد شهپر روح القدس جاروب میدانش
[B][M1]نیابی سر فقر از ناجوانمردی که دست دل
[M2]بود گاه نثار حاصل کونین لرزانش
[B][M1]سر این رشته گر خواهی ز دوک پیر زالی جو
[M2]که باشد کهنه چرخی پیش زانو چرخ گردانش
[B][M1]ز جانان لعن عاشق باژگون نعلی ست تا ناگه
[M2]نگردد پرده دیده خیال قرب جانانش
[B][M1]چو در مشهود خود فانی شود محروم ازان دولت
[M2]شود دید فنا بار دگر ز اسباب حرمانش
[B][M1]به عصیان طعنه بر آدم زدندی قدسیان ز اول
[M2]ولی آخر همان آمد بر ایشان وجه رجحانش
[B][M1]کجا آدم شدی مرآت کامل گر نیفزودی
[M2]جمال عز مسجودی ز خال ذل عصیانش
[B][M1]مگو هر ساده را عارف که مشکل گوهر افشاند
[M2]بخار پارگین هر چند خوانی ابر نیسانش
[B][M1]مسبب دیده صاحبدل چه بیم از فوت اسبابش
[M2]ز دریا رسته نیلوفر چه باک از قحط بارانش
[B][M1]رسد صد تیرگی از بار توشه مرد این ره را
[M2]اگر خود قصر مهر و مه نهد گردون در انبانش
[B][M1]حریص از بهر یک لب نان نهاده کوه غم بر دل
[M2]چه حاصل گفت و گوی از قانعان کوه لبنانش
[B][M1]مخور خون بهر طعمه از کلاغی کم نیی کو را
[M2]توکل چون درست آمد برآمد از زمین نانش
[B][M1]ز منان بهره کی یابد گدا طبعی که در منان
[M2]اگر نی نام نان باشد نیاید یاد منانش
[B][M1]چه پیچی گنج نامه تا نهی در جیب ازان ترسم
[M2]که یابی ماری اندر جیب خود بر خویش پیچانش
[B][M1]ز چاه طبع بالا چون رود زر دوست کز هر سو
[M2]سوی پستی کشان محکم میان بگرفته همیانش
[B][M1]ز حرص گنج، گنج حرص شد دنیاپرست اینک
[M2]به گرد گنج حلقه کرده همیان همچو ثعبانش
[B][M1]چه زر خواهی به دریوزه گره بست از در آن کس
[M2]که تا زر نیست نگشاید گره ز ابروی دربانش
[B][M1]به زیر خانه طینت تو را گنجی ست پنهانی
[M2]که پر کرده ز کان کنت کنزا فضل یزدانش
[B][M1]مزن از مشتهاهای دل آن را مشت های گل
[M2]که ناید حاصل گنجت به کف ناکرده ویرانش
[B][M1]نشاید رخ به پیش هر عوان دستار خوان کردن
[M2]ز مرغ و میوه بر خوان گر چه هست انواع و الوانش
[B][M1]خورد آب از نم چشم یتیمان میوه باغش
[M2]چکد خون دل بیوه زنان از مرغ بریانش
[B][M1]چنان بسته ست غفلت راه عبرت بر دل خواجه
[M2]که هرگز دل به مرگ خود نرفت از مرگ اقرانش
[B][M1]به خلعت های مال و جاه عیب خویشتن پوشد
[M2]زهی رسوایی آن ساعت که سازد مرگ عریانش
[B][M1]به تکفینش مزن کافور بر کتان که نرهاند
[M2]ز گرمای قیامت هرگز آن کافور کتانش
[B][M1]به سیمین ساعد شاهد مبر دست هوس چندین
[M2]که ترسم پیچد آخر پنجه عقل تو دستانش
[B][M1]نظر مگشا به چشم او مبادا موی افزونی
[M2]دمد چشم دلت را از خیال موی مژگانش
[B][M1]بهی کم جو ز سیب غبغب او کآخر اندر دل
[M2]هزاران قطره خون بینی گره از نار پستانش
[B][M1]هلاک کور باشد چه چو چشم عاقبت بینت
[M2]ز شهوت کور گشته بر حذر باش از زنخدانش
[B][M1]دلم گر گوید از مهرت سپندانی ست بر آتش
[M2]مشو غره که سندان درج باشد در سپندانش
[B][M1]جمال دل طلب کن نی جمال گل که گر چون خور
[M2]جمال دل شود تابان شوند آفاق حیرانش
[B][M1]نمایش هاست دل را جاودان ز آیینه هستی
[M2]وز آن اندک نموداری بهشت و حور و غلمانش
[B][M1]بهشت ار بایدت از نفس رو در عالم دل کن
[M2]که دوزخ نفس توست و خویهای زشت نیرانش
[B][M1]چرا از خویشتن بیرون رود عارف تماشا را
[M2]شکفته در درون از غنچه دل صد گلستانش
[B][M1]ز نزهتگاه معنی هر که آرد روی در صورت
[M2]بود آب روان زنجیر و صحن باغ زندانش
[B][M1]درخت علم کم نه از جهالت نام آن بی دین
[M2]که تیغ و نیزه باشد در غلاف اوراق و اغصانش
[B][M1]به دینداری بساط افکنده هر جا دین براندازی
[M2]که از دین و دیانت بهره کم داده ست دیانش
[B][M1]چه داند رخنه اسلام بستن نامسلمانی
[M2]که افتد رخنه در اسلام اگر خوانی مسلمانش
[B][M1]در خلوت سرا درویش بر سلطان ازان بندد
[M2]که مرغ انس می پرد ز های و هوی سلطانش
[B][M1]اگر پا بر هوای خود نهد رهرو ازان خوشتر
[M2]که باشد در هوا زیر قدم تخت سلیمانش
[B][M1]اسیر نفس باشد بنده درویش را بنده
[M2]اگر خود بنده فرمان بود ایران و تورانش
[B][M1]شه آتشدان و آتشگیر این مشتی عوان خس
[M2]که بهر خان و مانها سوختن باشند اعوانش
[B][M1]حذر کن ای عوان از نوحه مظلوم و اشک او
[M2]که می ترسم کند کار دعای نوح و طوفانش
[B][M1]بترس از ناوک آهی که تا بیزد بلا بر تو
[M2]کند غربال چرخ چنبری را زخم پیکانش
[B][M1]رود نقب دعای ظلم کش تا ظلم جو ور خود
[M2]بود خندق محیط چرخ و قلعه اوج کیوانش
[B][M1]شه از سنگی که دارد کوهش ار خوانی چه سود او را
[M2]چو خواهد دست مرگ آخر نهادن بر فلاخانش
[B][M1]ز هر سو کامدی کسری در ایوان ساختی منزل
[M2]بیا کامروز کسری بینی از هر سو در ایوانش
[B][M1]چو نبود چشم نصرت بی رمد شاه سپه کش را
[M2]بود گرد سپاهی خوشتر از کحل سپاهانش
[B][M1]جهان چون مزبله ست و زر و سیمش سنگ استنجا
[M2]که از کون خران صدبار بیش آلوده شیطانش
[B][M1]مجو بی فاقه کام دل که محنت دیده کنعان
[M2]جمالی یوسفی روزی نشد بی قحط کنعانش
[B][M1]فلک آیینه رنگ آمد مکن عصیان که می ترسم
[M2]نماید صورت عصیان تو ناگاه غضبانش
[B][M1]سرشک افشان که از بهر نثار مجلس قربت
[M2]به چشم خویش بینی عاقبت درهای غلطانش
[B][M1]ریا پیشه چو از شوق و محبت لافد و گرید
[M2]مبین جز چشمه سار کذب و بهتان چشم گریانش
[B][M1]بود سفله سفال خشک مشکل زندگی یابد
[M2]وگر سازی ز علم و معرفت پر آب حیوانش
[B][M1]چو حکم کل سر جاوزالاثنین می دانی
[M2]میاور بر دو لب سری که ناچار است کتمانش
[B][M1]کس از کتمان راز خود پشیمان کم شود لیکن
[M2]بود بسیار کز افشای آن بینی پشیمانش
[B][M1]تو را تا هست ناهمواریی در خود غنیمت دان
[M2]درشتی های دور چرخ را کان ست سوهانش
[B][M1]مکن در هر نفس انفاس خود ضایع که هر گوهر
[M2]که باشد قیمتی جز بی خرد نفروشد ارزانش
[B][M1]ترشرو باش با بدخو نه شیرین لب که صفرایی
[M2]به از سیب صفاهانی بود نارنج گیلانش
[B][M1]هنوز آزار مردم خوی تو ناگشته زان بگسل
[M2]چو بیخ خار محکم گشت نتوان کندن آسانش
[B][M1]چو دارد فاسق نادار خسر دنیی و عقبی
[M2]بود خسر مثنی چون کنند اثبات خسرانش
[B][M1]نکویی کن که از راه ضعیفان گر کسی سنگی
[M2]نهد یکسو شود فردا گران زان سنگ میزانش
[B][M1]برای خلق باشد طاعت عابد نه بهر حق
[M2]چو بینی در برون چالاک واندر خانه کسلانش
[B][M1]چه باک آن را که از آب وضو در پا شکاف افتد
[M2]که باشد جویباری هر شکاف از بحر غفرانش
[B][M1]دل دانا میان سخت رویان جهان آمد
[M2]چو آن شیشه که باشد جا میان پتک و سندانش
[B][M1]کمان شد پشت تو ای پیر و هرگز پی نمی افتی
[M2]که خواهند از ادیم خاک روزی ساخت قربانش
[B][M1]کی ایمن ماند از دزد اجل نقد روان آن را
[M2]که باشد رخنه ها در شهر بند تن ز دندانش
[B][M1]به حق کی راه یابد خودپرست اینسان که راه دل
[M2]زند اکنون زن و فرزند و فردا حور و ولدانش
[B][M1]شکم پرور بود نی بارکش کاهل نهاد آری
[M2]کم افتد خر که ناید توبره ای خوشتر ز پالانش
[B][M1]حسود ار چرب و شیرین گفت چشم خرده بین بگشا
[M2]که باشد خرده الماس در لوزینه پنهانش
[B][M1]چو قرآن حفظ قاری نکند از هر ناپسندیده
[M2]پسندیده کی افتد پیش یزدان حفظ قرآنش
[B][M1]خیال زیرکی با خود مبر پیش خدادانان
[M2]نبندد بار زیره آن که باشد عزم کرمانش
[B][M1]چو حکم عقل نافذ نیست نی آزادگی باشد
[M2]که داری چون غلامان غل گردن طوق فرمانش
[B][M1]سر عقل است و پای شرع ور در معرض دعوی
[M2]کشد سر عقل ازین دعوی به سرکش خط بطلانش
[B][M1]دکان شرع را آمد دکاندار احمد مرسل
[M2]که باشد عقل تا سازد دکان بالای دکانش
[B][M1]ازو شد عقل کل دانا زهی امی ناخوانا
[M2]که خوانند ابجد ابراهیم و آدم در دبستانش
[B][M1]قلم نپسوده انگشتش ولی بر لوح ختمیت
[M2]خطی باشد محقق بهر نسخ جمله ادیانش
[B][M1]به یثرب کن طلب سرچشمه حکمت که شد غرقه
[M2]ز موج غیرت افلاطون یونانی و یونانش
[B][M1]چو بوالقاسم بود هادی که باشد بوعلی یاری
[M2]که از بهر خلاص خویش پویی راه طغیانش
[B][M1]مشو قید نجات او که مدخول است قانونش
[M2]مکش رنج شفای او که معلول است برهانش
[B][M1]گذر بر بوستان شرع و دین کن تا به هر گامی
[M2]گلی چون شافعی یا لاله ای بینی چو نعمانش
[B][M1]قدم در خارزار دانش خود رستگان کم نه
[M2]که باشد سرزده در هر قدم صد خار خذلانش
[B][M1]چه گوهر بخش دریایی ست طبع دور غور من
[M2]که لفظ و معنی پاک است و رنگین در و مرجانش
[B][M1]بود از خوان حکمت نامه شعر من آن لقمه
[M2]که پچیده ست بهر قوت جانها دست لقمانش
[B][M1]چو دیبایی ست از نقش تکلف ساده نظم من
[M2]چه غم کز سادگی خواند فلان بی نقش و بهمانش
[B][M1]خوش آید در سخن صنعت ز شاعر لیک چندان نی
[M2]که آرد در کمال معنی مقصود نقصانش
[B][M1]خیال خاص باشد خال روی شاهد معنی
[M2]چو خال اندک فتد بر رخ دهد حسن فراوانش
[B][M1]وگر گیرد ز بسیاری همه رخسار شاهد را
[M2]میان ساده رخساران سیه رویی رسد زانش
[B][M1]سخن آن بود کز اول نهاد استاد خاقانی
[M2]به مهمانخانه گیتی پی دانشوران خوانش
[B][M1]چو در سیر معانی یافت خسرو سوی آن خوان ره
[M2]ملاحتهای وی افکند شوری در نمکدانش
[B][M1]گر امروز آرد این خادم ز بحر شعر تر آیی
[M2]پی دست و دهان شستن از آنها چیست تاوانش
[B][M1]به خاقانی ازان بحر ار رسد رشحی برانگیزد
[M2]چو سوسن تر زبان تحسین کنان از خاک شروانش
[B][M1]وگر خسرو سقاه الله نمی یابد ازان رشحه
[M2]شود سیراب فیض عین عرفان جان عطشانش
[B][M1]به شکر من چو طوطی روح او شکرشکن گردد
[M2]چو بفرستم به هند این تنگ شکر از خراسانش
[B][M1]اگر چه نام مرآت الصفا شد گفته او را
[M2]چو بود انوار خورشید صفا از چهره تابانش
[B][M1]جلاء الروح کردم نام این چون هیچ مرآتی
[M2]ندارد از جلا چاره چو سازد تیره دورانش
[B][M1]فضولی می کنم کی ژاژ طیان قدر آن دارد
[M2]که آرد در مقابل نکته دان با سحر سحبانش
[B][M1]چرا از شعر لافد کس خصوصا قالبی شعری
[M2]که در قالب نباشد از دم روح القدس جانش
[B][M1]خدایا ریز بر جامی ز ابر فضل بارانی
[M2]که از هرچ آن نه بهر توست شوید پاک دیوانش
[A]
[B][M1]اصبحت زایرا لک یا شحنة النجف
[M2]بهر نثار مرقد تو نقد جان به کف
[B][M1]تو قبله دعایی و اهل نیاز را
[M2]روی امید سوی تو باشد ز هر طرف
[B][M1]می بوسم آستانه قصر جلال تو
[M2]در دیده اشک عذر ز تقصیر ماسلف
[B][M1]گر پرده های چشم مرصع به گوهرم
[M2]فرش حریم قبر تو گردد زهی شرف
[B][M1]خوشحالم از تلاقی خدام روضه ات
[M2]باشد کنم تلافی عمری که شد تلف
[B][M1]رو کرده ام ز جمله اکناف سوی تو
[M2]تا گیریم ز حادثه دهر در کنف
[B][M1]دارم توقع این که مثال رجای من
[M2]یابد ز کلک فضل تو توقیع لاتخف
[B][M1]مه بی کلف ندیده کسی وین عجب که هست
[M2]خورشیدوار ماه جمال تو بی کلف
[B][M1]بر روی عارفان ز تو مفتوح گشته است
[M2]ابواب کنت کنز به مفتاح من عرف
[B][M1]جز گوهر ولای تو را پرورش نداد
[M2]هر کس که با صفای درون زاد چون صدف
[B][M1]خصم تو سوخت در تب تبت چو بولهب
[M2]نادیده از زبانه قهرت هنوز تف
[B][M1]نسبت کنندگان کف جود تو را به بحر
[M2]از بحر جود تو نشناسند غیر کف
[B][M1]رفت از جهان کسی که نه پی بر پی تو رفت
[M2]لب پر نفیر یااسفی دل پر از اسف
[B][M1]اوصاف آدمی نبود در مخالفت
[M2]سر پدر که یافت ز فرزند ناخلف
[B][M1]زان پایه برتری تو که کنه کمال تو
[M2]داند شدن سهام خیالات را هدف
[B][M1]ناجنس را چه حد که زند لاف حب تو
[M2]او را بود به جانب موهوم خود شعف
[B][M1]جنسیت است عشق و موالات را سبب
[M2]حاشا که جنس گوهر رخشان بود خزف
[B][M1]مشکل بود ز خوان نوالت نواله یاب
[M2]خر سیرتی که دیده بر آب است یا علف
[B][M1]بر کشف سر لو کشف آن را کجاست دست
[M2]کز پوست پا برون ننهاده ست چون کشف
[B][M1]جامی ز آستان تو کانجا پی سجود
[M2]هر صبح و شام اهل صفا می کشند صف
[B][M1]گردی به دیده رفت و به جیب صبا نهفت
[M2]اهدی الی احبته اشرف التحف
[A]
[B][M1]چو پیوند با دوست می خواهی ای دل
[M2]ز چیزی که جز اوست پیوند بگسل
[B][M1]مکن شهپر عرش پرواز خود را
[M2]درین وحشت آباد آلوده گل
[B][M1]تو را ذروه اوج عزت نشیمن
[M2]تو خوش کرده در مرکز خاک منزل
[B][M1]ز آمیزش جسم و آویزش او
[M2]چنان گشتی از جوهر خویش غافل
[B][M1]که جان را به صد فکرت از تن ندانی
[M2]زهی فکر قاصر زهی جهل کامل
[B][M1]کمالات وهمی و راحات حسی
[M2]میان تو و مقصد افتاد حایل
[B][M1]بود غبن فاحش اگر مانع آید
[M2]ز لذات آجل تو را حظ عاجل
[B][M1]بر اطراف گلشن کشی جام روشن
[M2]به سجع قماری و صوت عنادل
[B][M1]نیی گویی آگه که در کام عیشت
[M2]دهد عاقبت تلخی زهر قاتل
[B][M1]به نظاره روی شاهد گشایی
[M2]نظر کین بود مهر و مه را مشاکل
[B][M1]یکی پوست در خلط و در خون کشیده
[M2]برد صبرت از جان و آرامت از دل
[B][M1]کنی عیش خود تلخ در جست و جویش
[M2]که شکر دهان است و شیرین شمایل
[B][M1]ز زلف خم اندر خم پیچ پیچش
[M2]نهی دست و پای خرد را سلاسل
[B][M1]نمی دانی آیا که ناگاه بینی
[M2]ازو گشته آن خوبی و لطف زایل
[B][M1]گر اول پری بود آخر نماید
[M2]به چشم تو چون پیکر دیو هایل
[B][M1]کنی کسب فضل و هنر تا فضولی
[M2]تو را از فضولی کند نام فاضل
[B][M1]چه خیزد ز فضلی که محروم دارد
[M2]تو را از شناسایی فضل مفضل
[B][M1]گر از شعر و اشعار سازی شعاری
[M2]بود یکسر از حلیه صدق عاطل
[B][M1]گهی مدخلی را نهی نام حاتم
[M2]گهی حاتم را کنی وصف مدخل
[B][M1]وگر خامه در دست گیری ز خامی
[M2]نویسی سراسر سخن های نازل
[B][M1]کنی نامه خود سیه چون لئیمان
[M2]به مدح ادانی و قدح اراذل
[B][M1]قلم باد دستی که از جنبش او
[M2]بود بهره مرد عض انامل
[B][M1]گرانمایه عمر تو شد صرف تا کی
[M2]نشینی ز تصریف ایام ذاهل
[B][M1]مگو حال ماضی که هرگز نبودی
[M2]یکی لحظه بر موجب امر عامل
[B][M1]چو جویی ز افعال خود رسم صحت
[M2]چو در حد معتل بود جمله داخل
[B][M1]ز خردان نه نیکوست لاف بلاغت
[M2]مکن بوالفضولانه ذکر فضایل
[B][M1]گرفتم کند در بیان معانی
[M2]کلام بدیع تو نسخ رسایل
[B][M1]نه آخر به میزان دوران دوران
[M2]بود سحر سحبان کم از ژاژ باقل
[B][M1]اصول و فروعت مسلم شد اما
[M2]نگشتی به اصل خود از فرع واصل
[B][M1]نشد کارگر در تو از فرط غفلت
[M2]حدیث اواخر کلام اوایل
[B][M1]ز آداب اهل کرم بحث کردی
[M2]ولی نیست دأب تو جز منع سایل
[B][M1]تو را در طریق جدل نیست کاری
[M2]به جز هدم اوضاع و نقص دلایل
[B][M1]ز منطق مکن نطق کاندر دو گیتی
[M2]نشد حل ز اشکال او هیچ مشکل
[B][M1]مبین نگشت از حدود و رسومش
[M2]نه اجناس عالی نه انواع سافل
[B][M1]ز حکمت نبود این که میل طبیعی
[M2]ز وحی الهی تو را گشت شاغل
[B][M1]چو نفس تو را نیست رو در ریاضت
[M2]ز تحصیل علم ریاضی چه حاصل
[B][M1]مبین هیئت چرخ گردان که باشد
[M2]نجومش گهی بازغ و گاه آفل
[B][M1]فلک را چه گیری حساب مدارج
[M2]قمر را چه پرسی شمار منازل
[B][M1]خلیل الله آسا به تایید فطرت
[M2]جز آیات فاطر مخوان زین هیاکل
[B][M1]اگر قابلی فعل خود یک طرف نه
[M2]ببین نور فاعل عیان در قوابل
[B][M1]به نیروی همت بزن دست و پایی
[M2]به هم در شکن دام و بند شواغل
[B][M1]ز اجرام و اجسام سفلی چه جویی
[M2]به صوب اعالی گرای از اسافل
[B][M1]برآور سر از جیب گردون گردان
[M2]ببین عرش را قدسیان گشته حامل
[B][M1]ز هر سو ستاده صفوف ملایک
[M2]گروهی مسبح گروهی مهلل
[B][M1]یکی فوج در اوج قربت مهیم
[M2]ز ذات جلیل و صفات جلایل
[B][M1]یکی جوق در طوق عزت مکرم
[M2]در ایصال افضال واهب وسایل
[B][M1]چو طی گشت تیه حوادث از آنجا
[M2]به ملک قدم ران به یک حمله محمل
[B][M1]در آن قلزم نور شو غوطه ای زن
[M2]فرو شوی از خویشتن ظلمت ظل
[B][M1]ز قعر محیط قدم منبسط بین
[M2]به وادی امکان هزاران جداول
[B][M1]بود بحر و جدول یکی فی الحقیقه
[M2]دویی خاست از احو لان سواحل
[B][M1]یکی خوان یکی دان یکی گو یکی جوی
[M2]سوی الله و الله زور و باطل
[B][M1]به سر حقیقت کشد شعر جامی
[M2]فیا خیر قول و یا شر قایل
[A]
[B][M1]نسیم جان شنوم گوییا ز عالم دل
[M2]گشاده اند دری در حریم این منزل
[B][M1]ز زندگی در و دیوار او اثر دارد
[M2]سرشته اند همانا ز آب خضرش گل
[B][M1]دهد بقای مخلد هوای او گویی
[M2]فرو شده به گلش پای عمر مستعجل
[B][M1]چو خانه دل اهل قلوب مقبول است
[M2]ره قبول در او هر که یافت شد مقبل
[B][M1]ندیده صفحه دیوار او خراش قلم
[M2]نموده نقش ضمیر مصوران چگل
[B][M1]حجاب ذره نگردد ز بس ضیا که در اوست
[M2]نه شب نقاب ظلام و نه روز پرده ظل
[B][M1]دلی که دیده گشاید به طاق ایوانش
[M2]به طاق ابروی خوبان کجا شود مایل
[B][M1]دهد صریر درش بیشتر ز ذل سوال
[M2]به فتح باب امانی بشارت سایل
[B][M1]به جای خود بود ار ساکنان سدره نهند
[M2]پی دعا شه کامران در او محفل
[B][M1]بلند مرتبه سلطان حسین کز ره لطف
[M2]کند نزول درین خاک توده نازل
[B][M1]وگرنه پست بود پیش پایه قدرش
[M2]جهات عالم اگر عالی است اگر سافل
[B][M1]به غور جود کفش چون رسم که دریایی ست
[M2]محیط وار نه قعرش پدید نی ساحل
[B][M1]سبحان بر و نوال وی از بسیط زمین
[M2]بساط حاتم طی ساخت طی «کطی سجل »
[B][M1]شود خراب ز یأجوج فتنه گیتی اگر
[M2]نه در میانه بود سد تیغ او حایل
[B][M1]مراد هر دو جهانش از خدای حاصل باد
[M2]چنان کز اوست مراد جهانیان حاصل
[B][M1]فزود ماضیش از خسروان به خوبی و باد
[M2]فزون ز ماضی حال و ز حال مستقبل
[A]
[B][M1]سلام علیک ای نبی مکرم
[M2]مکرم تر از آدم و نسل آدم
[B][M1]سلام علیک ای ز آباء علوی
[M2]به صورت مؤخر به معنی مقدم
[B][M1]سلام علیک ای ز آغاز فطرت
[M2]طفیل وجود تو ایجاد عالم
[B][M1]سلام علیک ای ز اسماء حسنی
[M2]جمال تو آیینه اسم اعظم
[B][M1]سلام علیک ای به ملک رسالت
[M2]تو را خاتم المرسلین نقش خاتم
[B][M1]سلام علیک ای شناسا به صد سر
[M2]که روح الامین در یکی نیست محرم
[B][M1]سلام علیک ای ز ابر نوالت
[M2]مرا کشتزار امل سبز و خرم
[B][M1]هزاران تحیت ز حق باد فایض
[M2]به روح تو و آل و صحب تو هر دم
[B][M1]به تخصیص آنان که هستند با تو
[M2]به یک جا ز جنسیت تام منضم
[B][M1]اگر فیض نورت نبودی نمودی
[M2]یکی ملت کفر و اسلام با هم
[B][M1]وگر راه خلد از تو روشن نگشتی
[M2]که رستی ز ظلمات قعر جهنم
[B][M1]ز سعی تو شد فتح ابواب مغلق
[M2]ز نطق تو شد کشف اسرار مبهم
[B][M1]جزاک الذی عم جودا و برا
[M2]و ارضاک عنا و صلی و سلم
[B][M1]تویی یا رسول الله آن بحر رحمت
[M2]که باشد محیط از عطای تو یک نم
[B][M1]جگر تشنگانیم از ره رسیده
[M2]ترحم علینا بماء ترحم
[B][M1]درونها فگاریم و دلها جراحت
[M2]ز لطف تو داریم امید مرهم
[B][M1]گشادیم بار سفر در دیارت
[M2]چو جامی ز بار گنه پشتها خم
[B][M1]رجا واثق آمد به فضل تو ما را
[M2]که این بارها گردد از پشت ما کم
[B][M1]گشایی به تخلیص ما لب که آمد
[M2]تو را فتح باب شفاعت مسلم
[A]
[B][M1]جاه داری جاهل آسا در سر ای کامل مدام
[M2]جاهلت خوانم نه کامل چون تو را جاه است کام
[B][M1]نام خاص خویش عالم کردی اما عالمی
[M2]کش بود روی از لئیمی دایما بر پای عام
[B][M1]عمر صرف کسب نام نیک کن کان نامه را
[M2]چون اجل کوته کند باقی نماند غیر نام
[B][M1]کاهلی بگذار و روی همت خود از همه
[M2]آر در اتمام کار دین که این ست اهتمام
[B][M1]گر تمامت اهتمام دین نگردد عاقبت
[M2]آه ماند حاصلت زان اهتمام ناتمام
[B][M1]ظالم نفست ظلام است از پریشانی خویش
[M2]در دل شب آه دل باشد شهاب آن ظلام
[B][M1]بند فرمان شو که گردد خام گاه بندگی
[M2]چون به جای غل کلاه خواجگی بیند غلام
[B][M1]گر بدیها بینی اندر بادیه صبری بکن
[M2]تا در احرام حریم کعبه یابی احترام
[B][M1]از کلامت غیر لا درکم نشد حرف دگر
[M2]از تو با سایل تهی زین حرف کم باشد کلام
[B][M1]خوست با نقد کمال دل تو را همچون خواص
[M2]چند داری چشم بر دام لئیمان چون عوام
[B][M1]یاد می کن از اجل وز انقلاب او که هست
[M2]انقلابش مرد توسن نفس را بر سر لجام
[B][M1]عاقبت از همدمان بینی به چشم خود همان
[M2]خون ایشان را اگر ریزی به تیغ انتقام
[B][M1]ظلم کیشان خصم دینند از توان آن قوم را
[M2]جمع ساز و سر بیفکن کین بود دین را قوام
[B][M1]نام حیدر خواهی آزادی طلب چون مصطفی
[M2]در میانش زن چو حیدر سخت دست اعتصام
[B][M1]چند بهر خوان ز اخوان گوشه گیری شام و چاشت
[M2]طعم اطعام ار شناسی کی چشی طعم طعام
[B][M1]روز ز مردان مجرد جو ردای فقر از آنک
[M2]عروه وثقی ست هر تاری ازان بی انفصام
[B][M1]فقر بی فر تفرد نیست جز قاف نفاق
[M2]همچو سیمرغ از عمی آن قاف را کم کن مقام
[B][M1]آنکه می خوانی اقارب جز عقارب نیستند
[M2]خاصه کز زرشان بود بر فرق تاج احتشام
[B][M1]اخ که خود را در اخوت پخته گوید چون دلش
[M2]بر سر مال است لرزان با تو خامش گوی خام
[B][M1]رو بتاب از خال و عم چون خال و عم با هم غمند
[M2]غم به روی آفتاب و ماه دل باشد غمام
[B][M1]دیده دل گو مهیا دار شاه از بهر عدل
[M2]کز ستون عدل بر پایند این نیلی خیام
[B][M1]از مشاهیر جهان گر شاه رفت و میر ماند
[M2]میر را هم نام وی آید ز حق روزی پیام
[B][M1]بهر معنی دارد از صورت دل عارف فراغ
[M2]گر چه مایل می نماید از نگونساری لیام
[B][M1]حال گرم و آتش وجد ار نماید هر دو روی
[M2]صوفی ار آرام گیرد باشد آن از وی حرام
[B][M1]هست در کوی فنا هر جا ز مستان مجمعی
[M2]هر که بگذشت از سر و پا زان مجامع یافت جام
[B][M1]ز اول صبح ازل تا آخر شام ابد
[M2]دل ز یاد غیر لب شسته ست بر قصد صیام
[B][M1]صد کرم کرده مرائی بیش وز ترک ریا
[M2]گر بر آن حرفی دو افزاید شود صدر کرام
[B][M1]نیمی از هنگامه گیتی رود از سلک جمع
[M2]گر نهد یک اهل دل بیرون ازان هنگامه گام
[B][M1]مفضل دریا انامل هر کجا بگشاده دست
[M2]زان انامل بر کنار لجه جودند انام
[B][M1]مدعی را سازد انفاس صلاح آموز دوست
[M2]مار را گرداند افسون فسون پرداز رام
[B][M1]چون بود همسایه را دیوار کوته عیب دان
[M2]دیده ناعاقبت بین داشتن بر طرف بام
[B][M1]صورت ار باشد خشن هست اهل معنی را حسن
[M2]می نیفتد رخنه از دندانه سین در حسام
[B][M1]فرق عذرا را چو دربایست باشد تاج زر
[M2]وامق مفلس ضرورت پای دارد زیر وام
[B][M1]چیست عاقل را فضیلت جمع گوهرهای فضل
[M2]نیست جز غافل چو یابد آن گهرها انقسام
[B][M1]بندها بگسسته است از هم دوات فضل را
[M2]دولتی باشد عجب گر یابد آخر التیام
[B][M1]این قصیده چیست قیدی دلربا کز روی هوش
[M2]دل ز خاصان یافته در سلک آن قید انتظام
[B][M1]از معانی دقیق این عقده بی عد در او
[M2]هست دام و جمله دلها صید افتاده به دام
[B][M1]کرده دل از ظن و تخمین منتظم ارکان نظم
[M2]جامی آن را ساز طی ور خود بود معجز نظام
[B][M1]شعر چبود، بود چشم عقل از جهل در شر دوختن
[M2]چشم عقل از جاهلی در شر چه دوزی بر دوام
[B][M1]آفت از خویش است بس باشد درین غربت سرا
[M2]گوشه بیخویشی و کنج سلامت والسلام
[A]
[B][M1]سفید شد چو درخت شکوفه دار سرم
[M2]وز این درخت همین میوه غم است برم
[B][M1]به هم شکوفه و میوه که دید طرفه که من
[M2]شکوفه را نگرم بر درخت و میوه خورم
[B][M1]شکوفه دیر نپاید شگفت ازان دارم
[M2]که دمبدم ز زمانه شکوفه ناک ترم
[B][M1]ز شیر مادر دهرم ضرر رسید نه نفع
[M2]کنون شکوفه کنان بهر دفع آن ضررم
[B][M1]ز بس که آینه ام عیب شیب موی به موی
[M2]به روی داشت نخواهم که روی او نگرم
[B][M1]چگونه بینمش آخر که گاه دیدن او
[M2]بیاض گیرد یکسر سیاهی بصرم
[B][M1]بیاض موی بود آفت بصر چه عجب
[M2]اگر بود ز نظر در بیاض مو حذرم
[B][M1]اگر چه نیست مرا در قصور دهر نظر
[M2]کنون ز دهر بود صد قصور در نظرم
[B][M1]تلاوتی که به شب کردمی به پرتو ماه
[M2]به روز می ندهد دست در فروغ خورم
[B][M1]دو چشم کرده ام از شیشه فرنگ چهار
[M2]هنوز بس نبود در تلاوت سورم
[B][M1]برفت گوهر بینش ز چشم و طفل صفت
[M2]دهد فریب به شیشه سپهر عشوه گرم
[B][M1]فشاندمی چو گهر حرف را ز مخرج آن
[M2]چو بود سی و دو گوهر نهان به حقه درم
[B][M1]گهر فشانیم امروز مشکل است که داد
[M2]جفای چرخ به تاراج حقه گهرم
[B][M1]ز تیزگوشی بودم چنانکه از ره سمع
[M2]حدیث نفس کسان داشتی به دل گذرم
[B][M1]ز دست رفته کنون گوش، بی اشارت دست
[M2]نمی شود ز مقالات دوستان خبرم
[B][M1]ره حواس اگر چند بسته شد حاشا
[M2]که در صفای درایت ازان فتد کدرم
[B][M1]چه احتیاج به امداد حس چو روی نمود
[M2]عروس معنی بیرون ز حجله صورم
[B][M1]نخواهم از قی زنبور کام و لب شیرین
[M2]چو با حلاوت خود رسته همچو نیشکرم
[B][M1]خمیده گشت قدم همچو لام تا چو الف
[M2]عصا نگیرم سست است پای رهسپرم
[B][M1]چو لای نفی بود این دو حرف دانستم
[M2]که نفی می شود از تخته بقا اثرم
[B][M1]ز ضعف تن شده ام آنچنان که گر به مثل
[M2]گران شود سرم پس از خواب بشکند کمرم
[B][M1]اگر نه دست شود یار پای ممکن نیست
[M2]که بر نشستن و برخاستن بود ظفرم
[B][M1]چو سبحه ساخت مرا حلقه دهر و گر خواهم
[M2]ز پشت حلقه شده مهره مهره را شمرم
[B][M1]به هم بود سر و پا حلقه را ازان سر خود
[M2]نهاده بر سر زانو ز شام تا سحرم
[B][M1]جدا چگونه کنم چهره خود از زانو
[M2]که بست هر دو به هم از تراوش جگرم
[B][M1]اگر چه حلقه شدم آن گمان مبر زینهار
[M2]که همچو حلقه بود بر برون در مقرم
[B][M1]چو حلقه بر در خلوت سرای انس زنم
[M2]به سان حلقه بماند فلک برون درم
[B][M1]محیط کون نماید کحلقة بفلاة
[M2]به جنب عرصه همت حقیر و مختصرم
[B][M1]فراز کنگر وحدت نشسته آن مرغم
[M2]که باز رسته ز دام طبیعت بشرم
[B][M1]چو در هوای قدم پر زنم رود به عدم
[M2]غبار عالم امکان ز باد بال و پرم
[B][M1]اگر ز خوشه پروین دهند دانه مرا
[M2]وگر ز چشمه خورشید باشد آبخورم
[B][M1]من آن نیم که کنم بال سست ز اوج بلند
[M2]سوی حضیض کزین آب و دانه بهره برم
[B][M1]به قصد کسب غنا گنج زر طلب چه کنم
[M2]چو با توانگری دل غنی ز گنج زرم
[B][M1]فروغ یافته سنگی ست زر ز تابش خور
[M2]اگر به سنگ کنم روی عابدالحجرم
[B][M1]عجوزه ای ست جهان سحر ساز و افسونگر
[M2]که ساخت سحر وی از سر کار کور و کرم
[B][M1]نتیجه ای ندهد جز خسارت ار چه شود
[M2]قضا به فرض محال از زفاف او وطرم
[B][M1]چو ماکیان پی دانه زبون او چه شوم
[M2]بر او چو قهقهه زن روز و شب چو کبک نرم
[B][M1]چو تیغ تهمت و تیر جفا رسد ز حسود
[M2]بس است ترک خودی خود و نیستی سپرم
[B][M1]چنین که مهبط خیر و کمال شد دل من
[M2]چه منقصت رسد از طعن اهل شور و شرم
[B][M1]پر است گوش من از سبحه ملک چو مسیح
[M2]کجا مشوش خاطر شود نهیق خرم
[B][M1]شد از حقایق عرفان دلم خزینه راز
[M2]گزاف فلسفیان کی به نیم فلس خرم
[B][M1]پر فرشته مگس ران من شود چو نهند
[M2]ز خوان علم لدنی چو خضر ماحضرم
[B][M1]به بحر شعر اگر فکر من شود غواص
[M2]بهای یک گهر آید خراج بحر و برم
[B][M1]به باغ نثر اگر کلک من کند جنبش
[M2]ز نخل خشک دهد بار میوه های ترم
[B][M1]به بوستان ارادت اگر بود شجری
[M2]که آورد ثمر معرفت من آن شجرم
[B][M1]ولی چه سود که در کام ذوق تیره دلان
[M2]همیشه چاشنی تلخ می دهد ثمرم
[B][M1]خمش کنم که به دعوی کشید سوق کلام
[M2]به غیر دعوی خود نیست معنی دگرم
[B][M1]چو نیست لاف هنر جز دلیل بی هنری
[M2]چرا دلیل اقامت کنم که بی هنرم
[B][M1]زبان زبانیه آمد ببرمش ور نی
[M2]کشد ز هرزه درایی به جانب سقرم
[B][M1]چو کرد بر دلم ابواب فیض را مسمار
[M2]چه سود از آنک کند در سخنوری سمرم
[B][M1]بزرگوار خدایا به حرمت نفری
[M2]که دل نفیر کش آمد ز شوق آن نفرم
[B][M1]به حق پاکروانی که پای کرده ز سر
[M2]طریق پیروی پیروانشان سپرم
[B][M1]که باش یاور من تا به نیروی همت
[M2]لباس هستی موهوم خویشتن بدرم
[B][M1]رهی نمای که چون جامی از مضیق وجود
[M2]فتد به فسحت اقلیم نیستی سفرم
[B][M1]در آن سفر خطری جز خیال هستی نیست
[M2]به فضل شامل خود دور دار ازان خطرم
[A]
[B][M1]قاصد رسید و ساخت معطر مشام من
[M2]در چین نامه داشت مگر نافه ختن
[B][M1]آن نامه نیست بلکه پی تحفه باغبان
[M2]چید از چمن بنفشه و پیچید در سمن
[B][M1]هرگز ندیده نرگس چشمی به باغ دهر
[M2]زینسان دمیده سنبل مشکین ز نسترن
[B][M1]نشکفته غنچه ای ست چو پیچیده بینمش
[M2]همچون دهان غنچه دهانان پر از سخن
[B][M1]عنبرفشان گلی ست چو بگشاده خوانمش
[M2]بر سبزه تر و گل سیراب خنده زن
[B][M1]نسرین بری گرفته به بر زلف پرگره
[M2]گل چهره ای نهاده به رخ جعد پرشکن
[B][M1]تختی ست خوش ز عاج که صف صف نشسته اند
[M2]بر وی به ناز هند و کان برهنه تن
[B][M1]اینها کنایت است بگویم سخن صریح
[M2]وز چهره یقین بگشایم نقاب ظن
[B][M1]اقبالنامه ای ست به اخلاص پیشه ای
[M2]از لیث بن غضنفر یعقوب بن حسن
[B][M1]شاهی که حد من نبود مدحش آن چنان
[M2]کو خود به عدل و جود کند مدح خویشتن
[B][M1]چون قاصر است کلک زبانم ز مدحتش
[M2]آن به که چون دوات نهم مهر بر دهن
[B][M1]پاکیزه گوهرا پی گوش تو سفته ام
[M2]درهای شاهوار به از لؤلوی عدن
[B][M1]آویزه ای ست در خور تو دارم آنقدر
[M2]چشم از تو مردمی که نهی گوش سوی من
[B][M1]تو یوسفی به مصر جلالت نهاده تخت
[M2]من غایب از جناب تو یعقوب ممتحن
[B][M1]یعقوب داشت بیت حزن بهر خود یکی
[M2]من دارم از برای تو صد بیت بی حزن
[B][M1]دادت عطیه ملکی لا بلک چند ملک
[M2]بی منت سپاه و حشم فضل ذوالمنن
[B][M1]باید زبان حال و مقال تو روز و شب
[M2]باشد به شکرگویی این فضل مرتهن
[B][M1]نوبر درختی از چمن عدل و باغ ملک
[M2]تیشه مکن ز ظلم و به آن بیخ خود مکن
[B][M1]باش از شکوفه کرم و عدل زیب باغ
[M2]باش از ثمار جود و عطا رونق چمن
[B][M1]تا زان شکوفه روح فزایند شیخ و شاب
[M2]تا زین ثمار کام ربایند مرد و زن
[B][M1]آن گونه زی که رشته آمال را بود
[M2]عدلت گره گشای نه ظلمت گره فکن
[B][M1]ز انصاف ملک را طرب آباد کن چنان
[M2]کانجا غریب را رود از دل غم وطن
[B][M1]عالم که نور علم فشاند کن استوار
[M2]پایش به زر چو شمع کش از زر کنی لگن
[B][M1]بی نور علم او شود از تیرگی جهل
[M2]زان سان جهان که در شب ظلمانی انجمن
[B][M1]آن را شناس صاحب علم و عمل که هست
[M2]زان مفتی شرایع و زین محیی سنن
[B][M1]نی آن سفیه را که ز تلبیس نفس و دیو
[M2]بتخانه های حرص و هوا راست برهمن
[B][M1]هر کج قلم که راست کند خویش را بر آن
[M2]کآرد به دست مال فقیری به مکر و فن
[B][M1]دستش به تیغ ساز قلم تا رقم کنند
[M2]آثار عدل و داد تو بر صفحه زمن
[B][M1]بر نفس و مال خلق کسی را مکن امین
[M2]کو در رعایت درمی نیست مؤتمن
[B][M1]در جامه خانه ره مده آن را که می کند
[M2]از مرده شوی پیرهن از مردگان کفن
[B][M1]آزار جوی را مکن آسوده ز ایمنی
[M2]کآزرده مردنش به از آسوده زیستن
[B][M1]آن را که ستر عیب دریدن بود هنر
[M2]بر وی برای ستر کفن به که پیرهن
[B][M1]یک خلق خوش ز هر که ببینی پسند کن
[M2]یمن سهیل شد سند دولت یمن
[B][M1]یک لحظه هر که نیک شود مغتنم شمار
[M2]قرن اویس شد سبب رونق قرن
[B][M1]چیزی که می کنی طلب از اهل آن طلب
[M2]کز ناربن به نار رسی نی ز نارون
[B][M1]نیکان فرشته خوی و بد است اهرمن صفت
[M2]مپسند بر فرشته روان حکم اهرمن
[B][M1]کژدست را بکش رگ جان از بدن که هست
[M2]از بهر دوست بستنش این بهترین رسن
[B][M1]مشعوف آن مشو که نه پاک است اصل او
[M2]چندان طراوتی ندهد سبزه دمن
[B][M1]عالی شود لئیم ولیکن نه چون کریم
[M2]بالا پرند مرغان اما نه تا پرن
[B][M1]معمور خانه ای ست مثمن سرای خلد
[M2]آن را عمارت دل ویران بود ثمن
[B][M1]چون شد سخن دراز کنم ختم بر دعا
[M2]خود کار من دعاست چه در سر چه در علن
[B][M1]تا باشد آن دعا که رود سوی آسمان
[M2]گاهی مفیض راحت و گه مثمر محن
[B][M1]بادا ز اهل صدق دعاهای مستجاب
[M2]بر خصم تو سهام و بر احباب تو مجن
[B][M1]بر خصم تو مباد پی آن سهام درع
[M2]جز آنکه چشمه چشمه چو درعش بود بدن
[B][M1]باد آن مجن چنانکه رساند به جان خصم
[M2]زاحباب تو چه صرف کند ناوک فتن
[A]
[B][M1]بانگ رحیل از قافله برخاست خیز ای ساربان
[M2]رختم بنه بر راحله آهنگ رحلت کن روان
[B][M1]بندش ز زانو برگشا بهر حدی برکش نوا
[M2]ساز از نوای جانفزا بر وی سبک بار گران
[B][M1]ناقه ز الحان عرب آسوده از رنج و تعب
[M2]طی می کند با صد طرب یک روزه ره در یک زمان
[B][M1]جز قصه سلمی مگو تا ره شود از ذکر او
[M2]کوته که آمد پیش رو پیدای ناپیدا کران
[B][M1]تیهی به غایت پر خطر خالی ز راه و راهبر
[M2]نی در وی از جنی اثر نی در وی از انسی نشان
[B][M1]دور افق ارجای او عرض فلک پهنای او
[M2]گم گشته در صحرای او مساحی وهم و گمان
[B][M1]بری ست پر حر ای عجب دوزخ صفت ذات اللهب
[M2]بر ریگ او یربوع و ضب افتاده چون ماهی طپان
[B][M1]گر آب جویی سال و مه ناری سوی یک قطره ره
[M2]جز آنکه گرید گه به گه بر تشنگانش آسمان
[B][M1]هست از سراب تو به تو بحری شگرف و سو به سو
[M2]صد کشتی از ناقه در او گشته روان بی بادبان
[B][M1]بسته به هر یک محملی بنشسته در وی مقبلی
[M2]وز پی حدی کن بیدلی خوش لهجه و شیرین زبان
[B][M1]من هم به فقر و فاقه خوش در خیل ایشان ناقه کش
[M2]ناقه کش اما ناقه وش داده به دست دل عنان
[B][M1]نی هیچ جا منزل مرا نی دل به کس مایل مرا
[M2]من ناقه را و دل مرا سوی حریم جان کشان
[B][M1]یارب مدینه است این حرم کز خاکش آید بوی جان
[M2]یا ساحت باغ ارم یا عرصه روض الجنان
[B][M1]بادش نسیم مشکسا آبش زلال جانفزا
[M2]خاکش بود کحل جلا در دیده اهل عیان
[B][M1]چون کعبه آمد قبله گه بر طایفان بگشاده ره
[M2]هر سنگ ازو سنگ سیه هر کنج بامش ناودان
[B][M1]جانها قدم کرده ز سر بهر طوافش رهسپر
[M2]فرض مطافش کرده پر مرغان قدسی آشیان
[B][M1]اطلال او خیرالطلل ربعش دل و جان را محل
[M2]هر دمنه اش ضرب المثل در خرمی چون بوستان
[B][M1]خرم ازان باران و نم کاید ز دریای قدم
[M2]رویاند از خاک دژم گلهای حسن جاودان
[B][M1]گلهای حسن معنوی عشق کهن را زان نوی
[M2]گر شمه ای زان بشنوی چون بلبل آیی در فغان
[B][M1]حسنی که بر مه تافته مه جیب خود بشکافته
[M2]در جنت از وی یافته سرمایه خیرات حسان
[B][M1]سرچشمه آن حسن اگر خواهی که یابی زودتر
[M2]تا روضه خیرالبشر مرکب ز همت کن پران
[B][M1]سلطان اقلیم وفا شاه سریر اصطفا
[M2]سر دفتر صدق و صفا سرمایه امن و امان
[B][M1]کافی الوری هادی السبل ختم اولوالعزم از رسل
[M2]مشکل گشای جزو و کل فرمانروای انس و جان
[B][M1]دریای امکان و قدم بودند در طغیان به هم
[M2]او در میانشان از کرم شد برزخ لایبغیان
[B][M1]بحر است جان انورش ساحل لب جان پرورش
[M2]باشد طفیل گوهرش محصول کان کن فکان
[B][M1]قرآن که با آی و سور دارد ز اعجازش اثر
[M2]از مثل آن عاجز شمر فکر همه اهل بیان
[B][M1]هر حرف ازان خوش زمزمه شد بهر تلقین همه
[M2]سر ازل را ترجمه راز ابد را ترجمان
[B][M1]از رشک آن بگسیخته بر خاک خذلان ریخته
[M2]نظمی که بود آویخته در کعبه بهر امتحان
[B][M1]می ساخت روشن راه را دعوت کنان بدخواه را
[M2]بشکست قرص ماه را بر گوشه این گرد خوان
[B][M1]چون فوت شد عصر از علی از بهر وی نز کاهلی
[M2]گشت از دعایش منجلی از غرب شمس خاوران
[B][M1]روزی که با خصم دغا شد لطف او برهان نما
[M2]الزام حجت را حصا شد در کفش تسبیح خوان
[B][M1]حنانه آمد در حنین از فرقت آن نازنین
[M2]آن دم که شد منبرنشین بر سامعان گوهر فشان
[B][M1]اشجار را بهر کف آواز داد از هر طرف
[M2]پیشش زدند از دور صف شد در قفای آن نهان
[B][M1]شد سوی اعدا از کرم زد پیش او از حال سم
[M2]بزغاله مسموم دم کز وی نیالاید دهان
[B][M1]شد بر در غار محن بهرش عناکب پرده تن
[M2]تا از حسود پرفتن بر جان او ناید زیان
[B][M1]بر رغم بدخواهان دین شد پیش تیر و تیغ کین
[M2]چون بیضه های آهنین بیض حمامش پاسبان
[B][M1]با فرقه از دین بری در معنی پیغمبری
[M2]چون زد دم از دعویگری شد ذیب و ضب شاهد بر آن
[B][M1]می شد به وفق رای او در ره کمین مولای او
[M2]در سجده پیش پای او بنهاد سر شیر ژیان
[B][M1]کف بر بزی کش از کبر پستان نبود از شیر تر
[M2]مالید و شد پر شیر تر پستانش از میش جوان
[B][M1]زاندک طعامی در دمی اطعام کرده عالمی
[M2]وان طعمه بی بیش و کمی باقی به جایش همچنان
[B][M1]صد تشنه بی راه و رو بود از کف او آب جو
[M2]از فرجه انگشت او شد آب جوشان چشمه سان
[B][M1]می رفت یارش تیره شب دادش به کف چوبی عجب
[M2]شد چوب شمع بی لهب یا خود چراغ بی دخان
[B][M1]سایه نبودش همچو خور وین طرفه تر کاندر سفر
[M2]از تاب خور بالای سر بودی سحابش سایه بان
[B][M1]در حرب خصم بد نهاد ایزد پی دفع فساد
[M2]از ما رمیتش تیر داد از قاب قوسینش کمان
[B][M1]هرگه نهاده پا برون از تنگنای چند و چون
[M2]یک گام او بوده فزون از عرصه کون و مکان
[B][M1]آن شب که می زد از حرم بر مسجد اقصی علم
[M2]می راند تا ملک قدم یکران همت زیر ران
[B][M1]می شد قرین جان و تن تا بارگاه ذوالمنن
[M2]نی جان رهین ما و من نی تن اسیر خان و مان
[B][M1]گفتش به گوش هوش در اسرار غیبی سر به سر
[M2]دانای بی فکر و نظر گویای بی کام و زبان
[B][M1]بر امت گستاخ وی گردد بساط لطف طی
[M2]گر ننهد آن فرخنده پی پای شفاعت در میان
[B][M1]از رفتگان خفته خوش کی حشر گردد پرده کش
[M2]تا طلعت خورشیدوش ننماید از برد یمان
[B][M1]هر خرق عادت کاولیا بر خلق عالم برملا
[M2]ظاهر کنند آن را جدا از معجزات او مدان
[B][M1]اوصاف او پیش خرد بیرون بود از حد و عد
[M2]حاشا که در عمر ابد آخر شود این داستان
[B][M1]نبود درین دیر کهن از نعت او خوشتر سخن
[M2]زین نکته جامی بس مکن تا تاب داری و توان
[B][M1]نعتش ز بس فرخندگی جان را دهد پایندگی
[M2]هست آن زلال زندگی می باش ازان رطب اللسان
[A]
[B][M1]این همایون خانه کامد خانه چشم جهان
[M2]روشنایی باد ازو چشم جهان را جاودان
[B][M1]خانه چشمش چرا گویم چو روشن دیده ام
[M2]در سیاهی نور آن پنهان و نور این عیان
[B][M1]سبز پوشان صف زده از دور گرد او مگر
[M2]بیت معمور است کامد بر زمین از آسمان
[B][M1]در صفا چون خانه کعبه است لیک افتاده است
[M2]زمزم آنجا بر کران از خانه اینجا در میان
[B][M1]از در تحسین بود نجار کز درهای او
[M2]بر رخ نظارگی بگشاده ابواب جنان
[B][M1]در نیابد خورده کاری های نقشش عقل پیر
[M2]بی فرنگی چشم ها از شیشه های تابه دان
[B][M1]بر لب حوض ز مرمر بسته اش بنشین دمی
[M2]تا بلور حل در آب منعقد بینی روان
[B][M1]می جهد رقصان به بالا آب از فواره اش
[M2]در هوای بزم شاه کام بخش کامران
[B][M1]شاه ابوالغازی معز ملک و دین سلطان حسین
[M2]آفتاب عدل و احسان سایه امن و امان
[B][M1]آن که گر سازد به قدر حشمت خود منزلی
[M2]تنگ آید زان عمارت عرصه کون و مکان
[B][M1]تا بود از گردش پرگار نقش آرای صنع
[M2]شمسه این لاجوردی سقف شمس خاوران
[B][M1]از زمین بوس سرافرازان زرین تاج باد
[M2]این سعادت خانه را پر زیب و زیور آستان
[A]
[B][M1]برتر آمد در علو این منزل از چرخ برین
[M2]نیست با این منزلت یک خانه در روی زمین
[B][M1]بس که طرح و وضع شیرین آمده ست این خانه را
[M2]همچو بیت نحل پنداری پر است از انگبین
[B][M1]هست طاق غرفه اش ابرو و شه در وی چو چشم
[M2]نیست خوبان جهان را چشم و ابرویی چنین
[B][M1]شاه بیت نظم عالم خوانمش ور بشنود
[M2]جان فردوسی ز خلد این نکته گوید آفرین
[B][M1]نقشبندان روی در دیوار آرند ار رسد
[M2]نسخه ای از نقش های روی دیوارش به چین
[B][M1]بوی اگر بردی ز رنگ آمیزی نقاش او
[M2]خامه از مژگان و رنگ از چهره دادی حور عین
[B][M1]مختصر سازم سخن زیرا محل بس نازک است
[M2]هست برج سعد و خورشیدی در او مسند نشین
[B][M1]آفتاب آسمان سلطنت سلطان حسین
[M2]کز فروغ اوست روشن عرصه دنیا و دین
[B][M1]بانی کاخ جهانبانی کز آغاز وجود
[M2]ذات او مقصود بود از امتزاج ماء و طین
[B][M1]مهر انور کز طلوعش گردد انجم ناپدید
[M2]گرد بام قصر قدرش مرغی آمد دانه چین
[B][M1]پاسبان از کنگر ایوانش ار بیند به زیر
[M2]شرفه های سدره را بیند کم از اسنان سین
[B][M1]یک نگین از خاتمش فیروزه چرخ است و هست
[M2]خاتمش را قاف تا قاف جهان زیر نگین
[B][M1]عدل او تا بست دست ظالم را دیگر نشد
[M2]رنجه مویی بر گوزن از پنجه شیر عرین
[B][M1]فتنه ایام را سدی ست تیغ او سدید
[M2]حوزه اسلام را حصنی ست حفظ او حصین
[B][M1]چون گذر بر روضه لطفش کنند اهل نیاز
[M2]با هزاران آرزو و آز خانهاشان قرین
[B][M1]آید از گلهاش بوی هذه «جنات عدن »
[M2]خیزد از مرغانش بانگ «فادخلوها خالدین »
[B][M1]مهر او در شاهد و غایب اثر کرد آنچنان
[M2]کز رحم آید جنین داغ ولایش بر جبین
[B][M1]تا بنای ملک را زیر سپهر بی ستون
[M2]غیر عدل و راستی نبود ستون راستین
[B][M1]از ستون عدل او بادا بنای ملک راست
[M2]وین دعا را باد آمین از دم روح الامین
[A]
[B][M1]ای سر از قدر بر فلک سوده
[M2]عالمی در پناهت آسوده
[B][M1]از زمین بوس سرکشان جهان
[M2]آستان تو گشته فرسوده
[B][M1]گوش سایل به جز صدای کرم
[M2]از صریر در تو نشنوده
[B][M1]هر چه پنهان ز وضع های بدیع
[M2]در خیال مهندسان بوده
[B][M1]در بنای تو صنعت استاد
[M2]همه را آشکار بنموده
[B][M1]هر که دیده فروغ شمسه تو
[M2]دیده بر آفتاب نگشوده
[B][M1]پیش نقاش تو سپهر کبود
[M2]صدفی لاجورد آلوده
[B][M1]بامت آمد ز ابر بالاتر
[M2]نیست حاجت که باشد اندوده
[B][M1]در جمال تو دولت ازلی
[M2]هر زمان چیزی دیگر افزوده
[B][M1]وز همه بهتر آنکه موکب شاه
[M2]در تو گاهی نزول فرموده
[END]