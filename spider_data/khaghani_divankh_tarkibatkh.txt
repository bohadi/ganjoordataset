[START][A]
[B][M1]
دلا از جان چه برخیزد؟ یکی جویای جانان شو

[M2]
بلای عشق را گر دوست داری دشمن جان شو

[B][M1]
خرد را از سر غیرت قفای خاک پاشان زن

[M2]
هوا را از بن دندان حریف آب دندان شو

[B][M1]
تو را هم کفر و هم ایمان حجاب است ار تو عیاری

[M2]
نخست از کفر بیرون آی و پس در خون ایمان شو

[B][M1]
اگر با خاک پاشانت سواری آرزو باشد

[M2]
تو از دیوان دیوان خیز و زی قصر سلیمان شو

[B][M1]
اگر در پیش کاخ او سواریت آرزو آید

[M2]
چو طفلان خوابگه بگذار و زی میدان مردان شو

[B][M1]
گر او شب رنگ در تازد تو خود را خاک میدان کن

[M2]
ور او چوگان به کف گیرد تو همچون گوی غلطان شو

[B][M1]
تو را یک زخم پیکانش ز بند خود برون آرد

[M2]
به صد فرسنگ استقبال آ، یک زخم پیکان شو

[B][M1]
چو در جایی همه او باش و چون از جای بگذشتی

[M2]
چه داری آرزو آن کن، چه بینی خوب‌تر آن شو

[B][M1]
تو آن مشنو که مرغ شوم خواهد جای ویران را

[M2]
گرت گنج دل آباد است سوی گنج ویران شو

[B][M1]
تو بیرون از حرم زانی که خاقانی است بند تو

[M2]
ز خاقانی برون آی و ندیم خاص خاقان شو

[B][M1]
وگر خواهی کز این منزل امان آن سرا یابی

[M2]
امانت دار یزدان را نیابت دار حسان شو

[B2]
رسول کائنات احمد، شفیع خلق، ابوالقاسم
جمال جوهر آدم، کمال گوهر هاشم

[B][M1]
به راه عاشقی شرط است راه عقل نارفتن

[M2]
چو درد عشق پیش آید به صد جان پیشوا رفتن

[B][M1]
به کوی عشق هم عشق است رهبر زآن که مردان را

[M2]
به امر پادشا باید به صدر پادشا رفتن

[B][M1]
هوا را راه ده لیکن نه آن راهی که دل خواهد

[M2]
که نزد عاشقان کفر است بر راه هوا رفتن

[B][M1]
به ترکستان اصلی شو برای مردم معنی

[M2]
به چین صورتی تا کی پی مردم گیا رفتن

[B][M1]
دل اندر بند جان نتوان به وصل دوست پیوستن

[M2]
بت اندر آستین نتوان به درگاه خدا رفتن

[B][M1]
طریق عاشقی چبود؟ به دست بی‌خودی خود را

[M2]
به فتراک عدم بستن، به دنبال فنا رفتن

[B][M1]
گه از سوز جگر در سور سر دلبران بودن

[M2]
گه از راه صفت برخوان اخوان الصفا رفتن

[B][M1]
جرس وار ار تو را دردی است، تا کی ناله کردن

[M2]
نجیب آسا گرت باری است، تا کی راه نارفتن

[B][M1]
هنوز اندر بیابان باشی آن ساعت که جانت را

[M2]
ازین کرخ فنا باید به بغداد بقا رفتن

[B][M1]
ز تو تا غایت مقصد چه یک روزه چه صد ساله

[M2]
چو راهی در میان داری که می‌باید تو را رفتن

[B][M1]
اگر نه دشمن خویشی چه می‌باید همه خود را

[M2]
درون‌سو شسته جان کندن برون‌سو ناروا رفتن

[B][M1]
در این منزل ز سربازی پناهی ساز خاقانی

[M2]
که ره پر لشکر جادوست نتوان بی‌عصا رفتن

[B][M1]
به ترک نفس‌گوی از خاصهٔ عشقی که زشت آید

[M2]
رفیق بولهب بودن، طریق مصطفی رفتن

[B2]
مدار عالم خلقت، مراد خلقت آدم
قوام مرکز سفلی، امام حضرت اعظم

[B][M1]
اگر پای طلب داری قدم در نه که راه اینک

[M2]
شمار ره نمایان را قلم درکش که ماه اینک

[B][M1]
نخست از عاشقی خود را به راه بی‌خودی گم کن

[M2]
که خود ز آنجا ندا آید که ای گم گشته راه اینک

[B][M1]
به سر بازی توان دیدن بساط بارگاه او

[M2]
اگر داری سر این سر، در آن بارگاه اینک

[B][M1]
سری چبود؟ برو درباز آندر کوی وصل او

[M2]
سری را صد سراست و هر سری را صد کلاه اینک

[B][M1]
تو را چون عشق او پذرفت دعوی بر دو عالم کن

[M2]
که بر تحقیق آن دعوی قبول او گواه اینک

[B][M1]
چو دارالملک جانت را به مهر مهر او بینی

[M2]
مترس از زحمت غوغا به میدان آی، شاه اینک

[B][M1]
تو در چاه تحیر مانده وز بهر خلاص تو

[M2]
خیال او رسن در دست بر بالای چاه اینک

[B][M1]
برون تاز اسب همت را، کجا بیرون ازین گنبد

[M2]
وگر چرب آخورش خواهی هم آب و هم گیاه اینک

[B][M1]
بیار آهی که چون از تنگنای لب رها گردد

[M2]
تو را گویند بر کیوان نگر کایوان ماه اینک

[B][M1]
ز صف تفرقه برخیز و بر صف صفا بگذر

[M2]
که از رندان شاه دل سپاه اندر سپاه اینک

[B][M1]
به غفلت گر ز خاقانی گناهی در وجود آمد

[M2]
به استغفار آن خرده بزرگی عذر خواه اینک

[B2]
حریف خاص اوادنی محمد کز پی جاهش
سر آهنگان کونینند سرهنگان درگاهش

[B][M1]
شهنشاهی که درع شرع هم‌بالای او آمد

[M2]
قدر دستی که فرق عرش نطع پای او آمد

[B][M1]
ز درگاه قدم در تاخت تیغ و نطق همراهش

[M2]
ازل دستور او گشت و ابد مولای او آمد

[B][M1]
ملایک باروار و در لوای عصمت او شد

[M2]
خلایق با هزاهز در رکاب رای او آمد

[B][M1]
به دست لااله افکند شادروان الا الله

[M2]
که توقیع رسول الله بر طغرای او آمد

[B][M1]
تبارک خطبهٔ او کرد و سبحان نوبت او زد

[M2]
لعمرک تاج او شد، قاب قوسین جای او آمد

[B][M1]
کبوتر پردهٔ او داشت، سایه خیمهٔ او شد

[M2]
زبان کشتهٔ پر زهر هم گویای او آمد

[B][M1]
قلم بیگانه بود از دست گوهر بار او لیکن

[M2]
قدم پیمانهٔ نطق جهان پیمای او آمد

[B][M1]
شب خلوت که موجودات بر وی عرضه کرد ایزد

[M2]
جهان چون ذره‌ای در دیدهٔ بینای او آمد

[B][M1]
مهیا کرد پنج ارکان ملت را به چار ارکان

[M2]
که هر یک جدولی بوده است کز دریای او آمد

[B][M1]
کنون جز ناصر الدین کیست کز بهر نیابت را

[M2]
ز بعد چار تن در چار بالش‌های او آمد

[B][M1]
سراندازی که تا بود از برای گردن ملت

[M2]
نظام عقد شرع از کلک گوهر زای او آمد

[B2]
امام شرع و سلطان طریقت ناصر الدین، آن
که تارایات او آمد نگون شد چتر بد دینان

[B][M1]
ابو اسحق ابراهیم کاندر جنب انعامش

[M2]
به یک ذره نمی‌سنجد سپهر و هفت اجرامش

[B][M1]
بدان ژنده که او دارد طراز خلعت است آری

[M2]
که نفس زندهٔ پخته است زیر ژندهٔ خامش

[B][M1]
به طفلی بت شکست از عقل در بتخانهٔ شهوت

[M2]
برآمد اختر اقبال و دید و هم نشد رامش

[B][M1]
بلی در معجز و برهان براهیم این چنین باید

[M2]
که نه صیدش کند اختر نه دامن گیرد اصنامش

[B][M1]
اگر دجال شکلی سنگ زد بر کعبهٔ جاهش

[M2]
هم‌اکنون ز آفت گردون بگردد نقش ایامش

[B][M1]
که بود آن کس که پیل آورد وقتی بر در کعبه

[M2]
که مرغش سنگ باران کرد و دوزخ شد سرانجامش

[B][M1]
گرفتم کآتش ناب است قدح حاسدان در وی

[M2]
چو آتش نام او داند کجا سوزاند اندامش

[B][M1]
من اندر طالعش دیدم سعادت‌ها و می‌دانم

[M2]
که گر ادریس زنده استی همین گفتی در احکامش


[B][M1]
دریغا گنجهٔ خرم که اکنون جای ماتم شد

[M2]
که از فر چنین صدری فراق افتاد فرجامش

[B][M1]
اگر در جنبش آید باز خاک او عجب نبود

[M2]
گر این کوه شریعت بود چندین گاه آرامش

[B2]
نباتش هر زمانی از زبان حال می‌گوید
کس کن ابر ما گم کرد، گم باد از جهان نامش

[B][M1]
زهی صدری که خصمت را گیا نفرین همی خواند

[M2]
نگر تا آنکه جان دارد چه نفرین بر زبان راند

[B][M1]
مبارک حضرتا، ایام در ظل تو آساید

[M2]
مقدس خاطرا، اسلام را رای تو پیراید

[B][M1]
روان صاحب الاعراف موقوف است تا محشر

[M2]
میان دوزخ و فردوس که تا رایت چه فرماید

[B][M1]
کسی کز خیل اعدای تو شد، بر روزگار او

[M2]
قضا خندان همی آید، قدر دندان همی خاید

[B][M1]
بفرساید ز سوز دولت تو سد اسکندر

[M2]
چه باشد جان یاجوجی کز آن آتش نفرساید

[B][M1]
حسودان تو گرچه دیگ‌ها پختند، می‌دانم

[M2]
که در وی نیست آن چیزی که زا شهر شما زاید

[B][M1]
حدیث و فعلشان بی‌حرف گویی صفر بر جانش

[M2]
چو گفتم در دگر جایش دگر گفتن چه می‌باید

[B][M1]
عروسان سر کلک تو در پرده شدند از من

[M2]
مرا هم هدیه‌ای باید که هر یک روی بنماید

[B][M1]
من این تحفه طرازیدم به دندان مزدشان آری

[M2]
عروس آخر چو هدیه دید دانم روی بگشاید

[B][M1]
چو یزدان وحی کرد از غیب سوی نحل، می‌شایست

[M2]
اگر تو سوی خاقانی فرستی نامه‌ای شاید

[B][M1]
اگر ذات تو یزدان وار فیض فضل می‌بارد

[M2]
ضمیرم نیز نحل آسا شفای جان می‌افزاید

[B][M1]
به جان تو که گردون را ولیعهد است جاه تو

[M2]
اگر درعهد تو چون من سخن‌گویی پدید آید

[B][M1]
سخن پیرایهٔ کهنه است و طبع من مطرا گر

[M2]
مرا بنمای استادی کز این سان کهنه آراید

[A]
[B][M1]خوش خوش به روی ساقیان دیدند خندان صبح را
[M2]گوئی به عود سوخته شستند دندان صبح را
[B][M1]یا نخل بندی کرد شب، زان خوشهٔ پروین رطب
[M2]کان صنعت نغز ای عجب کرده است خندان صبح را
[B][M1]گردون ز مشک و زعفران سازد حنوط اختران
[M2]بر سوک آن دامن تران درد گریبان صبح را
[B][M1]یا آه عاشق بود خود بر صبح سوزی نامزد
[M2]کان تیر آتش پاش زد بدرید خفتان صبح را
[B][M1]کو ساقی دریاکشان، کو ساغر دریا نشان
[M2]کز عکس آن گوهر فشان بینی صدف سان صبح را
[B][M1]دریاب عیش صبح دم تا نگذرد بگذر ز غم
[M2]کانگه به عمری نیم دم دریافت نتوان صبح را
[B][M1]مرد از دو رنگی طاق به، این رنگ‌ها بر طاق نه
[M2]هم دور خود هم دور ده و انصاف بستان صبح را
[B][M1]با صبح خوش درکش عنان برجه رکاب می ستان
[M2]کز کم حیاتی در جهان تنگ است میدان صبح را
[B][M1]بر روی صبح از ژاله خوی، خوی سرد بین بر روی وی
[M2]گوئی زدش زنبور دی چون دید عریان صبح را
[B][M1]بستان ز ساقی جام زر، هم بر رخ ساقی بخور
[M2]وقت دو صبح آن لعل‌تر در ده سه گردان صبح را
[B][M1]کیخسروانه جام می خون سیاوش رنگ وی
[M2]چون آتش کاوس کی کرده زر افشان صبح را
[B][M1]از جرعه ریز شاه بین، بر خاک عقد عنبرین
[M2]گوئی بدان عنبر زمین آلود دامان صبح را
[B2]فرمان ده اسلامیان، دارای دوران اخستان
عادلتر از بهرامیان، پرویز ایران اخستان
[B][M1]نزل صباحی پیش خوان تا حور برخوان آیدت
[M2]خون صراحی بیش ران تا نور در جان آیدت
[B][M1]ز آن سوی کوه است آفتاب از بوی می مست و خراب
[M2]از سر برآرد نیم خواب افتان و خیزان آیدت
[B][M1]در بزم عیش افروختن کوه از سماع آموختن
[M2]همچون سپند از سوختن در رقص و افغان آیدت
[B][M1]چون رطل‌ها رانی گران خیل نشاط از هر کران
[M2]همچون خیال دلبران ناخوانده مهمان آیدت
[B][M1]دل بر سر خوان طرب چون مرغ فردوسی طلب
[M2]یک نیمه گویا ای عجب یک نیمه بریان آیدت
[B][M1]هست این زمین را نه به نو کاس کریمان آرزو
[M2]یک جرعه کن در کار او آخر چه نقصان آیدت
[B][M1]چون جرعه‌ها رانی گران باری بهش باش آن زمان
[M2]کز زیر خاک دوستان آواز عطشان آیدت
[B][M1]آن نازنینان زیر خاک افکندهٔ چرخ‌اند پاک
[M2]ای بس که نالی دردناک ار یاد ایشان آیدت
[B][M1]گر داد آزادی دهی قد خم کنی در خم جهی
[M2]ور پی ز خود بیرون نهی آتش گلستان آیدت
[B][M1]چون از نیازت بوی نه، کعبه پرستی روی نه
[M2]چون آبت اندر جوی نه، پل کردن آسان آیدت
[B][M1]تا زهد تو زرق است بس، بر کفر داری دست رس
[M2]می گیر و صافی کن نفس، تا کفر ایمان آیدت
[B][M1]بگذار زهد بی‌نمک، هل تا فرود آید فلک
[M2]هر رخنه کید یک به یک، بر طاق ویران آیدت
[B2]بر یاد خاقان کبیر ار می خوری جان بخشدت
بل کان شه اقلیم گر، اقلیم توران بخشدت
[B][M1]مجلس پری خانه شمر، بزم سلیمان بین در او
[M2]در صفه‌ها بستان نگر، صف‌های مرغان بین در او
[B][M1]کام قنینه خون فشان چون اشک داود از نشان
[M2]مرغ صراحی جان کنان داودی الحان بین در او
[B][M1]گر فاسقان را از گنه در باغ رضوان نیست ره
[M2]در روی ساقی کن نگه صد باغ رضوان بین در او
[B][M1]ور بت پرستان را به جان ندهند در کعبه امان
[M2]کوی بتان را کعبه دان، زمزم خمستان بین در او
[B][M1]چون شد هوا سنجاب‌گون، گیتی فنک دارد کنون
[M2]در طارم آتش کن فزون روباه خزران بین در او
[B][M1]شکل تنوره چون قفس طاوس و زاغش هم‌نفس
[M2]چون ذروهٔ افلاک بس مریخ و کیوان بین در او
[B][M1]خیک است شش پستان زنی رومی دل زنگی تنی
[M2]مریم صفت آبستنی عیسی دهقان بین در او
[B][M1]چون نیش چوبین را کنون رگ‌های زرین شد زبون
[M2]خیز از رگ خم ریز خون قوت رگ جان بین در او
[B][M1]بربط، تنی بی‌جان نگر، موزون به چار ارکان نگر
[M2]هر هشت رگ میزان نگر، زهره به میزان بین در او
[B][M1]نالان رباب از بس‌زدن هم کفچه سر هم کاسه تن
[M2]چو بین خرش زرین رسن بس تنگ میدان بین در او
[B][M1]چنگ است عریان وش سرش صدرهٔ بریشم در برش
[M2]بسته پلاسین میزرش، زانوش پنهان بین در او
[B][M1]نایست چون طفل حبش ده دایگانش ترک وش
[M2]نه چشم دارد شوخ و خوش، صد چشم حیران بین در او
[B][M1]دف را خم چوگان شه با صورت ایوان شه
[M2]هم‌چون شکارستان شه اجناس حیوان بین در او
[B2]کیخسرو آرش کمان، شاه جهانبان چون پدر
اسکندر آتش سنان خضر نهان دان چون پدر
[B][M1]شرطی کز اول داشتی با عشق خوبان تازه کن
[M2]با یوسفان گرگ آشتی پیش آر و پیمان تازه کن
[B][M1]ای عاشق جان بر میان، با دوست نه جان در میان
[M2]نقش زر سودائیان از مهر سلطان تازه کن
[B][M1]ساقی فریب آمیز بین مطرب نشاط انگیز بین
[M2]بازار می زان تیز بین مرسوم جان زان تازه کن
[B][M1]ز انگشت ساقی خون رز بستان وز آن انگشت مز
[M2]بر زاهدان انگشت گز، با شاهدان جان تازه کن
[B][M1]در پهلوی خم پشت خم بنشین و دریاکش بدم
[M2]برچین به مژگان جرعه هم از خاک مژگان تازه کن
[B][M1]می‌ساز تسکین هر زمان عید طرب بین هر زمان
[M2]از گاو سیمین هر زمان خون ریز و قربان تازه کن
[B][M1]خوش عطسهٔ روز است می، ریحان نوروز است می
[M2]در شب افروز است می، زان در شبستان تازه کن
[B][M1]این گنبد نارنج گون بازیچه دارد ز اندرون
[M2]ز آه سحرگاهش کنون رو سنگ‌باران تازه کن
[B][M1]از صور آه اخترشکن، طاق فلک‌ها درشکن
[M2]بند طبایع برشکن هر چار طوفان تازه کن
[B][M1]خاقانیا سگ‌جان شدی، کانده کش جانان شدی
[M2]در عشق سر دیوان شدی، نامت به دیوان تازه کن
[B][M1]عشق آتشی کابت ربود از عشق نگریزی چه سود
[M2]آن دل که در بغداد بود اکنون به شروان تازه کن
[B][M1]چون جام گیری داد ده، می تا خط بغداد ده
[M2]بغداد ما را یاد ده سودای خوبان تازه کن
[B2]بغداد باغ است از مثل بل باغ رضوان گفتمش
روزی به بغداد این مثل در وصف خوبان گفتمش
[B][M1]تا بر کنار دجله دوش آن آفت جان دیده‌ام
[M2]از خون کنارم دجله شد تا خود چرا آن دیده‌ام
[B][M1]سروی ز بستان ارم، شمع شبستان حرم
[M2]رویش گلستان عجم کویش دلستان دیده‌ام
[B][M1]بغداد جان‌ها روی او، طرار دل‌ها موی او
[M2]دل دل کنان در کوی او چون خود فراوان دیده‌ام
[B][M1]باشد به بغداد اندرون طرار پنهان از فسون
[M2]در زلف طرارش کنون بغداد پنهان دیده‌ام
[B][M1]دجله ز زلفش مشک دم زلفش چو دال دجله خم
[M2]نازک تنش چون دجله هم کش کش خرامان دیده‌ام
[B][M1]آمیخته مه با قصب، انگیخته طوق از غبب
[M2]دستارچه بسته ز شب بر ماه تابان دیده‌ام
[B][M1]افتاده چون اشک منش نور غبب بر دامنش
[M2]زان نور سیمین گردنش زرین گریبان دیده‌ام
[B][M1]زلفش چلیپا خم شده لعلش مسیحا دم شده
[M2]زلف و لبش باهم شده ظلمات و حیوان دیده‌ام
[B][M1]جان از تنش تیمار کش چون چشم او بیمار و خوش
[M2]دل چون دهانش پسته‌وش خونین و خندان دیده‌ام
[B][M1]او سرگران با گردنان من در پیش بر سر زنان
[M2]دلها دوان دندان‌کنان دامن به دندان دیده‌ام
[B][M1]تیز است چون بازار او، عاجز شدم در کار او
[M2]جان در خط دلدار او مدهوش و حیران دیده‌ام
[B][M1]زلفش بسان زنگیان درهم شده بر هر کران
[M2]بر عارضش بازی‌کنان افتان و خیزان دیده‌ام
[B][M1]دجله ز تف آه خود کردم تیمم‌گاه خود
[M2]بغداد را در راه خود از دیده طوفان دیده‌ام
[B][M1]خاقانیا جان برفشان در من یزید عاشقان
[M2]کان گوهر ار بخری به جان ارزد که ارزان دیده‌ام
[B][M1]چون عزم داری راه را چون دل دهی دل‌خواه را
[M2]فرمان شروان شاه را بر جان نگهبان دیده‌ام
[B2]فردوس مجلس داوری کارواح دربان زیبدش
اجرام مرکب صفدری کافلاک میدان زیبدش
[B][M1]نی نی ز خوبان غافلم در کار ایشان نیستم
[M2]آزاد کرد همتم در بند خوبان نیستم
[B][M1]خود کوی سودا نسپرم خود روی زیبا ننگرم
[M2]بر دام خوبان نگذرم چون مرغ ایشان نیستم
[B][M1]یاد بتان تا کی کنم، فرش هوس را طی کنم
[M2]این اسب چوبین پی کنم چون مرد میدان نیستم
[B][M1]شیدای هر مهوش نیم، جویای هر دلکش نیم
[M2]پروانهٔ آتش نیم، مرغ سلیمان نیستم
[B][M1]بس نقب کافکندم نهان بر حقهٔ لعل بتان
[M2]صبح خرد چون شد عیان نقاب پنهان نیستم
[B][M1]ساقی غم را ز اندرون چون سوخته بیدم کنون
[M2]تا چند بارم اشک خون گر رواق افشان نیستم
[B][M1]هستم به چشم دوستان هستی که پیدا نیست آن
[M2]بهر چه هستم بی‌نشان، گر وصل جانان نیستم
[B][M1]گر کس بود سگ‌جان منم این چرخ سگ‌دل دشمنم
[M2]تا کی زید زرین تنم گر آهنین جان نیستم
[B][M1]جستم سراپای جهان شیب و فراز آسمان
[M2]گر هیچ اهلی در جهان، دیدم مسلمان نیستم
[B][M1]مانم به خاک کم بها، لب تشنهٔ آب وفا
[M2]کز جرعهٔ هیچ آشنا آلوده دامان نیستم
[B][M1]برد آبرویم آرزو، ایمه کدام آب و چه رو
[M2]روی از کجا و آب کو، خود در غم آن نیستم
[B][M1]سلطان برنائی مگر بهر سواری شد بدر
[M2]تا کی پیاده بر اثر پویم که سگبان نیستم
[B][M1]هرکس به قدر کام خود جوید به دیوان نام خود
[M2]من باز جستم نام خود در هیچ دیوان نیستم
[B][M1]آتش ز من بنهفت دم گر زند خوانم دید کم
[M2]مصحف ز من بگریخت هم کز اهل ایمان نیستم
[B][M1]نه، کعبه را محرم نیم، مرد کنیسه هم نیم
[M2]نه، بابت زمزم نیم، مرد خمستان نیستم
[B][M1]گر کعبه می‌دانی نیم ور دیر می‌خوانی نیم
[M2]مشغول خاقانی نیم، مقبول خاقان نیستم
[B2]یاد جلال الدین کنم تا سنگ حیوان گرددم
خاک درش بالین کنم تا چوب ثعبان گرددم
[B][M1]گردون علم برخوانمش انجم سپه ران بینمش
[M2]طاس از مه نو دانمش پرچم ز کیوان بینمش
[B][M1]ضرغام زهره گوهرش، بهرام دهره لشکرش
[M2]بینام بهره ز اخترش فتحی که توران بینمش
[B][M1]نپسندم از خود اینقدر کز دولت او ما حضر
[M2]زیر نگین و خطبه در بلغار و خزران بینمش
[B][M1]خواهم ز بخت یک دلش، در عرش بینم منزلش
[M2]زرادخانه بابلش مر بط خراسان بینمش
[B][M1]لفظم کند گوهرفشان کز فتح شه یابم نشان
[M2]چون گردن گردن‌کشان در طوق فرمان بینمش
[B][M1]چون کاسهٔ یوزش جهان حلقه به گوش آمد چنان
[M2]کو تاج شیر سیستان نعلین سگبان بینمش
[B][M1]نعلی که افکند ادهمش شمشیر سازد رستمش
[M2]مومی که گیرد خاتمش حرز سلیمان بینمش
[B][M1]اسبی کبود است آسمان هرای زرین اختران
[M2]باشد به نام اخستان داعی که بر ران بینمش
[B][M1]چون با رضا گردد قرین جبریل بینم بر زمین
[M2]ور در فلک بیند بکین هر چار طوفان بینمش
[B][M1]از بس که لب‌های سران بوسد سم اسبش عیان
[M2]چون جویم از نعلش نشان مسمار مرجان بینمش
[B][M1]انجم بریزند از حسد جان‌ها گریزند از جسد
[M2]کاید چو شمس اندر اسد وز چرخ میدان بینمش
[B][M1]آن پیل مست انگیخته وز دست شست آمیخته
[M2]با بحر دست آمیخته تمساح پیچان بینمش
[B][M1]جوزا لگام مرکبش وز گرد قلب عقربش
[M2]روی آفتاب و تن شبش دم جو ز هر سان بینمش
[B][M1]خورشید چون مولای او بوسه زند بر پای او
[M2]هر صبح از سودای او بر خاک غلطان بینمش
[B2]گویم که باد چرخ زین زیر سلیمان می‌رود
در موکب روح‌الامین دیوی پری‌سان می‌رود
[B][M1]امید عدلش ملک را چون عقل در جان پرورد
[M2]خورشید فضلش خلق را چون لعل در کان پرورد
[B][M1]خلقش که گل را برد آب از تابش رای صواب
[M2]آن گل‌شکردان کافتاب اندر صفاهان پرورد
[B][M1]اقبال او خزران ستان با عدل شد هم‌داستان
[M2]پیل آرد از هندوستان آنگه به خزران پرورد
[B][M1]بستان دولت کشورش در دست صلت گسترش
[M2]شمشیر صولت پرورش ابری که بستان پرورد
[B][M1]جنت گهر بر تیغ او دوزخ شرر در تیغ او
[M2]گوئی به گوهر تیغ عقل است کیمان پرورد
[B][M1]در مکتب مردیش دان از لوح شادی عشر خوان
[M2]هر طفل دولت کاسمان در مهد دوران پرورد
[B][M1]خود نیست دولت را گزیر از مهر خاقان کبیر
[M2]آری مبارز بارگیر از بهر میدان پرورد
[B][M1]شاه جهان مهدی ظفر، یعنی شبان دادگر
[M2]ایام دجال دگر، گرگ ستم زان پرورد
[B][M1]ایام بدعهدی کند امروز ناگه دی کند
[M2]کار هدی مهدی کند دجال طغیان پرورد
[B][M1]خصمش به اصل است از بشر شیطانش پرورده بشر
[M2]هم خوی سگ باشد بتر شیری که سگبان پرورد
[B][M1]فرش چو خور مهتاب را اراست باب الباب را
[M2]چون درسه ظلمت آب را انوار یزدان پرورد
[B][M1]آن را که شر سرکش کند ظلمش ز آب آتش کند
[M2]نه ظلم دل‌ها خوش کند نه کرم دندان پرورد
[B][M1]چوپان سپهر و رم سپه، فحل رم است اقبال شه
[M2]کز بهر رم دارد نگه فحلی که چوپان پرورد
[B2]دولت برآرد داد او، چون خلد کایمان بردهد
راحت قزاید یاد او چون شکر کاحسان بردهد
[B][M1]شاه اولین مهدی است خود ثانی سلیمان باد هم
[M2]انسش به خدمت نامزد جنش به فرمان باد هم
[B][M1]گردون غلام است از خطر خورشید جام است از گهر
[M2]کیوان حسام است از ظفر بهرام پیکان باد هم
[B][M1]دین روشن ایام است ازو، دولت نکونام است ازو
[M2]ملکت به اندام است ازو، ملت به سامان باد هم

[B][M1]نور است بخت روشنش، سر در گریبان تنش
[M2]چون سایه اندر دامنش، پیوسته دامان باد هم
[B][M1]جام و کفش چو بنگری هست آفتاب و مشتری
[M2]جام آینه است اسکندری می آب حیوان باد هم
[B][M1]شمشیر ضرغام افکنش هردم به خون دشمنش
[M2]چون ابر گرید بر تنش در گریه خندان باد هم
[B][M1]شمشیر خصم از بخت بد، بسته زبانی بود و خود
[M2]چون آینه زنگار زد چون شانه دندان باد هم

[B][M1]از رفتن مهد شرف خزران شود رضوان کنف
[M2]بس شاد بخت است آن طرف شادی شروان باد هم
[B][M1]نوروز عذرائی است کش چون دولت شه روح وش
[M2]حالش چو جنت هست خوش فالش چو قرآن باد هم
[B][M1]پیش ملک ز اقبال نو، نوروزی آرد سال نو
[M2]گیرد ز دولت فال نو صد سال ازین‌سان باد هم
[B][M1]بادش سعادت دستیار، ارواح قدسی دوستدار
[M2]اجرام علوی پیش‌کار، ایزد نگهبان باد هم
[B2]مدحش مرا تلقین کند الهام یزدان هر نفس
در هر دعا آمین کند ادریس و رضوان هر نفس
[A]
[B][M1]الطرب ای خاصگان خاصه به هنگام صبح
[M2]کاینک بوی بهشت می‌دمد از کام صبح
[B][M1]باغ شما روی دوست، صحن فلک روی باغ
[M2]صبح شما جام می، حلقهٔ مه جام صبح
[B][M1]رنگ خم عیسی است بادهٔ گلرنگ جام
[M2]اشک تر مریم است ژالهٔ درفام صبح
[B][M1]قد چو قدح خم دهید پس همه در خم جهید
[M2]پیش که بیرون جهد آتش از اندام صبح
[B][M1]مرغ صراحی زند یک دم بر دام ما
[M2]تا فلک آن مرغ روز بستن بر دام صبح
[B][M1]کعبهٔ ما طرف خم زمزم ما درد خام
[M2]مصحف ما خط جام سبحهٔ‌ما نام صبح
[B][M1]مرغ بهنگام زد نعرهٔ هنگامه گیر
[M2]کز همه کاری صبوح خوشتر هنگام صبح
[B][M1]تا دو نفس حاصل است عمر قضا کن به می
[M2]کز دو نفس بیش نیست اول و انجام صبح
[B][M1]می به قدح در چنانک شیرین در مهد زر
[M2]باربدی‌وار کوس برزده گل‌بام صبح
[B][M1]پرچم نصرت نمود لشکر سلطان چرخ
[M2]در جل زرین کشید ابلق خوش‌گام صبح
[B2]خسرو روی زمین سنجر عهد ارسلان
مهدی آخر زمان داور عهد ارسلان
[B][M1]شاه فلک بین به صبح پرده بر انداخته
[M2]پیر خردبین به می خرقه در انداخته
[B][M1]کم زن کوی مغان برده به می ره به ده
[M2]رسته دل از شهر بند جان بدر انداخته
[B][M1]عالم خاکی به خاک باخته زیر فلک
[M2]مشتی خاک قمار در قمر انداخته
[B][M1]ساقی می توبه را برده پس کوه قاف
[M2]بلکه ز کوه عدم ز آستر انداخته
[B][M1]بر لب باریک جام عاشق لب دوخته
[M2]بر سر گیسوی چنگ زهره سر انداخته
[B][M1]خط و لب ساقیان عیسی زنار دار
[M2]بر خط زنار جام جم کمر انداخته
[B][M1]عقرب مه دزدشان چشم فلک را به سحر
[M2]داس سر سنبله در بصر انداخته
[B][M1]خانه خدای مسیح یعنی سلطان چرخ
[M2]بر در سلطان عهد تاج زر انداخته
[B][M1]مه حلی زهره را کرده به زر نثار
[M2]در سم شب رنگ شاه سربه‌سر انداخته
[B][M1]از سر تیغش که هست سبز چو پر مگس
[M2]کرکس گردون ز هول شاه‌پر انداخته
[B2]خسرو اقلیم بخش تاج ستان ملوک
رستم خورشید رخش مالک جان ملوک
[B][M1]آتش عیاره‌ای آب عیارم ببرد
[M2]سیم بناگوش او رونق کارم ببرد
[B][M1]لعل مسیحا دمش در بن دیرم نشاند
[M2]زلف چلیپا خمش بر سر دارم ببرد
[B][M1]در گرو نرد عشق جان و دلی داشتم
[M2]در سه ندب دستخون هر دو نگارم ببرد
[B][M1]ناله‌کنان می‌روم سنگی در بر چو آب
[M2]کب من و سنگ من غمزهٔ یارم ببرد
[B][M1]رفت قراری بر آنک دل به دو زلفش دهم
[M2]دل به قراری که بود رفت و قرارم ببرد
[B][M1]جوجوم از عشق آنک خالش مشکین جوی است
[M2]این دل مسکین چو دید خر شد و بارم ببرد
[B][M1]عشق برون آورد مهره ز دندان مار
[M2]آمد و دندان‌کنان در دم مارم ببرد
[B][M1]دید دلم وقف عشق خانهٔ بام آسمان
[M2]خانه فروشی بزد دل ز کنارم ببرد
[B][M1]گفتی خاقانیا آب رخت چون نماند
[M2]آب رخم هم به آب گریهٔ زارم ببرد
[B][M1]از مژه گوهر نثار کردم و اکنون به قدر
[M2]خاک در شهریار آب نثارم ببرد
[B2]پادشه بحر و بر خسرو اقلیم بخش
شاه سخا ارسلان افسر و دیهیم بخش
[B][M1]شقهٔ چارم فلک چتر سیاهش سزد
[M2]وز گهر آفتاب لعل کلاهش سزد
[B][M1]حید فاروق عدل جعفر فرقان پناه
[M2]کز شرف او سماک رمح سیاهش سزد
[B][M1]عیسی اگر عطسه بود از دم آدم کنون
[M2]آدم از الهام او عطسهٔ جاهش سزد
[B][M1]اوست فریدون ظفر بلکه دماوند حلم
[M2]عالم ضحاک فعل بستهٔ چاهش سزد
[B][M1]قبلهٔ بخت سفید تیغ کبودش بس است
[M2]خال رخ سلطنت چتر سیاهش سزد
[B][M1]پیش بر و یال او چیست پر و بال خصم
[M2]کز پی کوری ظفر قائد راهش سزد
[B][M1]بر سر کیوان رسد پای کمیتش چنانک
[M2]بر سر روح القدس پایهٔ گاهش سزد
[B][M1]هست کمیتش سپهر جوزهری بر دمش
[M2]پاردم جوزهر چنبر ماهش سزد
[B][M1]زلف و زنخدان حور پرچم و طاسش رسد
[M2]کوثر و مدهامتان آب و گیاهش سزد
[B2]سلطنت امروز ختم بر پسر طغرل است
کیت حق پروری در گهر طغرل است
[B][M1]داور روی زمین خواندش اکنون فلک
[M2]کز همه سلجوقیان داندش افزون ملک
[B][M1]رویش طغرای سعد، رایش خضرای فتح
[M2]اینت مبارک همای، آنت همایون فلک
[B][M1]ز آب حسامش فلک رنگ برد چون زمین
[M2]ز آتش خشمش زمین دود شود چون فلک
[B][M1]جوف فلک تاکنون پر نشد از کاینات
[M2]از هنر شهریار پر شد اکنون فلک
[B][M1]وز پی آن تا زند سکه به نام بقاش
[M2]می‌زند از افتاب آقچه موزون فلک
[B][M1]وز پی آن تا کند جامهٔ بختش سپید
[M2]می‌کند از قرص ماه قرصهٔ صابون فلک
[B][M1]رشوت حلمش دهد جوشن مریخ را
[M2]چون به کف شاه دید تیغ زحل‌گون فلک
[B][M1]خامهٔ مصریش راست در دهن افیون مصر
[M2]فتنه که خیزد از آن بردهد افیون فلک
[B][M1]دید که در لشکرش قیصر هارون شده است
[M2]زانگلهٔ زهره ساخت زنگل هارون فلک
[B][M1]چون گه کین بنگرند زیر کف و راه شاه
[M2]ابلق پر خون زمین، ازرق پر خون فلک
[B][M1]از پی عید ظفر پوشند از گرد و خون
[M2]شقهٔ اطلس زمین کسوت اکسون فلک
[B2]فتح و ظفر با بقاش عهد فرو بسته‌اند
دولت دوشیزه را عقد فرو بسته‌اند
[B][M1]هیبت او کوه را بند کمر درشکست
[M2]صولت او چرخ را سقف قمر در شکست
[B][M1]طالعش افکند دست در کمر آسمان
[M2]چون زحلش طوق دید طرف کمر درشکست
[B][M1]خسرو مهدی نیت آصف غوغای عدل
[M2]بر در دجال ظلم آمد و در درشکست
[B][M1]تیرش جبریل رنگ باد و پر از فتح و نصر
[M2]خانهٔ اهریمنان زیر وزبر درشکست
[B][M1]گر به دو پر درشکست ملک خسان را چه شد
[M2]ملک سبا جبرئیل هم به دو پر درشکست
[B][M1]راند بسی رود خون از پی خصمان و خصم
[M2]زیر پل مکه شد پول به سر درشکست
[B][M1]تا خفقان علم خندهٔ شمشیر دید
[M2]درد عدو چون فواق گریه به بر درشکست
[B][M1]بر سر گور عدوش حسرت نقش الحجر
[M2]برد فلک لاجورد پس به حجر درشکست
[B][M1]صرصر قهرش گذشت بر خط ابخاز و روم
[M2]چون دو ورق کرد راست یک به دگر درشکست
[B][M1]شیر نیستان چرخ بر نی رمحش گذشت
[M2]در بن یک ناخنش صد نی تر درشکست
[B2]همتش آورد پای بر سر هفت آسمان
هیبتش افکند قفل بر در هفت آسمان
[B][M1]چون تو جهان خسروی چشم جهان دیده نیست
[M2]چون تو زمان داوری صرف زمان دیده نیست
[B][M1]ای ز فلک بیش بس وز تو فلک دیده آنک
[M2]دهر ز پیشینیان صد یک آن دیده نیست
[B][M1]عقل که اقطاع اوست شهر ستان وجود
[M2]شهره‌تر از تیغ تو شهر ستان دیده نیست
[B][M1]روز نشد کآفتاب تیغ تو را چون شفق
[M2]از دل مریخ چرخ سرخ سنان دیده نیست
[B][M1]گو ز تف تیغ تو زهرهٔ شیران نگر
[M2]آنکه لعاب گوزن در طیران دیده نیست
[B][M1]دیدهٔ چرخ کهن بر چمن و باغ ملک
[M2]تازه‌تر از بخت تو سرو جوان دیده نیست
[B][M1]از سبکی مغز خصم گر هوسی می‌پزد
[M2]هست ورا عذر از آنک گرز گران دیده نیست
[B][M1]موکب بخت عدوت همچو سفینه است از آنک
[M2]جز محل پاردم جای عنان دیده نیست
[B][M1]شاه جهان ارسلان داند کاندر جهان
[M2]پیشتر از من جهان زین سخنان دیده نیست
[B][M1]رایت سلطان نگر تا نکنی یاد از آنک
[M2]صورت سیمرغ را کس به جهان دیده نیست
[B2]قاصد بختش جهان در دو قدم درنوشت
چرخ و زمین چون سجل هر دو بهم درنوشت
[B][M1]شهر گشایا، جهان بستهٔ کام تو باد
[M2]بحر نوالا، فلک تشنهٔ جام تو باد
[B][M1]خطبهٔ این دار ملک وقف بر القاب توست
[M2]سکهٔ این دار ضرب تازه به نام تو باد
[B][M1]ناصیهٔ حور عین پرچم شب‌رنگ توست
[M2]شهپر روح الامین پر سهام تو باد
[B][M1]بیرق سلطان عقل صورت طغرای توست
[M2]ابلق میدان چرخ زیر لگام تو باد
[B][M1]تا دهی انصاف خلق روزی در هفته‌ای
[M2]هفتهٔ دار السلام روز سلام تو باد
[B][M1]ثانی اسکندری آینهٔ تو حسام
[M2]صیقل زنگار ظلم برق حسام تو باد
[B][M1]مهر به زوبین زرد دیلم درگاه توست
[M2]ماه به لون سیاه هندوی بام تو باد
[B][M1]چرخ سفالی است سبز فتح تو ریحان او
[M2]شمهٔ ریحان فتح بهر مشام تو باد
[B][M1]خاطر خاقانی است مدح‌گر خاص تو
[M2]یاور خاقان چین شفقت عام تو باد
[B2]این سخنان در عراق هست ز من یادگار
زانکه به عالم نماند به ز سخن یادگار
[A]
[B][M1]برقع زرنگار بندد صبح
[M2]نقش رخسار یار بندد صبح
[B][M1]از جنیبت فرو گشاید ساخت
[M2]آینه بر عذار بندد صبح
[B][M1]دم گرگ است یا دم آهو
[M2]که همه مشک بار بندد صبح
[B][M1]بدرد جیب آسمان و بر او
[M2]گوی زر آشکار بندد صبح
[B][M1]ببرد نقب در حصار فلک
[M2]و آتش اندر حصار بندد صبح
[B][M1]جویباری کند ز دامن چرخ
[M2]چشمه در جویبار بندد صبح
[B][M1]از برای یک اسبه شاه فلک
[M2]بیرق شاهوار بندد صبح
[B][M1]کتف کوه را ردا بافد
[M2]که زر اندود تار بندد صبح
[B][M1]بهر دریاکشان بزم صبوح
[M2]کشتی زرنگار بندد صبح
[B][M1]پردهٔ عاشقان درد و آنگه
[M2]جرم بر روزگار بندد صبح
[B][M1]بر گلو گاه مرغ رنگین تاج
[M2]زیور ناله دار بندد صبح
[B][M1]برگ ریز خزان کند انجم
[M2]باز نقش بهار بندد صبح
[B][M1]روز را بکر چون برون آید
[M2]عقد بر شهریار بندد صبح
[B2]خسرو اعظم آفتاب ملوک
ظل حق مالک الرقاب ملوک
[B][M1]مرغ خوش می‌زند نوای صبوح
[M2]بشنو از مرغ هین صلای صبوح
[B][M1]نورهان دو صبح یک نفس است
[M2]آن نفس صرف کن برای صبوح
[B][M1]راح ریحانی ار به دست آری
[M2]تو و ریحان و راح و رای صبوح
[B][M1]پی غولان روزگار مرو
[M2]تو و بیغولهٔ سرای صبوح
[B][M1]ساغری پیش از آفتاب بخواه
[M2]از می آفتاب زای صبوح
[B][M1]رطل پرتر بران که خواهد راند
[M2]روز یک اسبه در قفای صبوح
[B][M1]روز آن سوی کوه سرمست است
[M2]از نفس‌های جان‌فزای صبوح
[B][M1]چه عجب گر موافقت را کوه
[M2]رقص درگیرد از قوای صبوح
[B][M1]زهد بس کن رکاب باده بگیر
[M2]که نگیرد صلاح جای صبوح
[B][M1]یک رکابی مپای بر سر زهد
[M2]چون شود دل عنان گرای صبوح
[B][M1]روز اگر رهزن صبوح شود
[M2]چاشت تا شام کن قضای سبوح
[B][M1]دیدهٔ روز را چو روی شفق
[M2]لعل گردان به جرعه‌های صبوح
[B][M1]خوانچه کن باده کش چو خاقانی
[M2]یاد شه گیر در صفای صبوح
[B2]شاه ایرانیان جلال الدین
سر سامانیان جلال الدین
[B][M1]عاشقان جان فشان کنند همه
[M2]شاهدان کار جان کنند همه
[B][M1]در قماری که با ملامتیان
[M2]داو عشرت روان کنند همه
[B][M1]جرعه ریزند بر سلامتیان
[M2]که صبوح از نهان کنند همه
[B][M1]ور کسی توبه بر زبان راند
[M2]خاکش اندر دهان کنند همه
[B][M1]بر سر تخت نرد چون طفلان
[M2]لعبت از استخوان کنند همه
[B][M1]کعبتین بر مثال پروین است
[M2]که بر او شش نشان کنند همه
[B][M1]وآنچه در بزمگه حریفانند
[M2]رخ ز می گلستان کنند همه
[B][M1]بدرند از سماع دخمهٔ چرخ
[M2]سخره بردخمه‌بان کنند همه
[B][M1]مطربان از زبان بربط گنگ
[M2]زخمه را ترجمان کنند همه
[B][M1]چنگ را با همه برهنه سری
[M2]پای گیسو کشان کنند همه
[B][M1]چون به کف برنهند ساغر می
[M2]ز انس صید روان کنند همه
[B][M1]در بر دف هر آنچه حیوانند
[M2]یاد شاه اخستان کنند همه
[B2]پشت ملت خدایگان امم
روی دولت نگاهبان عجم
[B][M1]خاصگان جهد آن کنید امروز
[M2]کب عشرت روان کنید امروز
[B][M1]تا به شب هم صبوح نوروز است
[M2]روز در کار آن کنید امروز
[B][M1]انسیان را هم از مصحف انس
[M2]روضهٔ انس و جان کنید امروز
[B][M1]ز آن گلی کز حجر، نه از شجر است
[M2]حجره چون گلستان کنید امروز
[B][M1]هست روی هوا کبوترفام
[M2]ز آتش ارزن فشان کنید امروز
[B][M1]زآتشی کآفتاب ذرهٔ اوست
[M2]آسمان را نهان کنید امروز
[B][M1]وز میی کآسمان پیالهٔ اوست
[M2]آفتابی عیان کنید امروز
[B][M1]بید را چون زکال کرد آتش
[M2]باده راوق بدان کنید امروز
[B][M1]از پی آن تذرو زرین پر
[M2]آهنین آشیان کنید امروز
[B][M1]بهر مریخ آفتاب علم
[M2]حصن بام آسمان کنید امروز
[B][M1]رومیان چون عرب فرو گیرند
[M2]قبله از رویمان کنید امروز
[B][M1]ران خورشید را بدان آتش
[M2]داغ شاه جهان کنید امروز
[B][M1]بازوی زهره را به نیل فلک
[M2]بوالمظفر نشان کنید امروز
[B2]بحر جود اخستان گوهر بخش
شاه گیتی‌ستان کشور بخش
[B][M1]داد عمر از زمانه بستانیم
[M2]جام به وام از چمانه بستانیم
[B][M1]ساقیا اسب چار گامه بران
[M2]تا رکاب سه‌گانه بستانیم
[B][M1]اسب درتاز تا جهان طرب
[M2]به سر تازیانه بستانیم
[B][M1]نسیه داریم بر خزانهٔ عیش
[M2]همه نقد از خزانه بستانیم
[B][M1]ساتگینی دهیم و جور خوریم
[M2]دورها در میانه بستانیم
[B][M1]یک دو دم بر سه قول کاسه‌گری
[M2]چار کاس مغانه بستانیم
[B][M1]عقل اگر در میانه کشته شود
[M2]دیت از باده‌خانه بستانیم
[B][M1]به سفالی ز خانهٔ خمار
[M2]آتشی بی‌زبانه بستانیم
[B][M1]لب ساقی چو نوش نوش کند
[M2]نقل از آن ناردانه بستانیم
[B][M1]با جراحت بساز خاقانی
[M2]تا قصاص از زمانه بستانیم
[B][M1]زین سیه کاسه دست کفچه کنیم
[M2]طعمهٔ بی‌بهانه بستانیم
[B][M1]در شکر ریز نوعروس بقا
[M2]بهر خسرو نشانه بستانیم
[B2]ملک الملک کشور پنجم
قامع اوج اختر پنجم
[B][M1]ناامیدان غصه‌خور ماییم
[M2]عبرت کار یکدگر ماییم
[B][M1]ماهی‌آسا میان دام بلا
[M2]همه سرگوش و بی‌خبر ماییم
[B][M1]کعبتین‌وار پیش نقش قضا
[M2]همه تن چشم و بی‌بصر ماییم
[B][M1]زین دو تا کعبتین و سی مهره
[M2]گرو رقعهٔ قدر ماییم
[B][M1]دستخون است و هفده خصل حریف
[M2]وه که در ششدر خطر ماییم
[B][M1]غرق طوفان وحشتیم ایراک
[M2]نوح ایام را پسر ماییم
[B][M1]باد نسبت به ما کند زیراک
[M2]هیچ بن هیچ را پدر ماییم
[B][M1]کم ز هیچ‌اند جمله هیچ کسان
[M2]وز همه کم‌عیارتر ماییم
[B][M1]جرعه چینان مجلس همه‌ایم
[M2]چه عجب خاک پی سپر ماییم
[B][M1]دست غیری مبر که در همه شهر
[M2]قلب کاران کیسه بر ماییم
[B][M1]همچو آیینه از نفاق درون
[M2]تازه روی و سیه جگر ماییم
[B][M1]چند گوئی که کس به ده در نیست
[M2]آنکه کس نیست مختصر ماییم
[B][M1]هر زمان گویی از سگان که‌اید
[M2]سگ خاقان تاجور ماییم
[B2]شاه ایرانیان مظفر ازوست
جاه سلجوقیان موفر ازوست
[B][M1]عشقت آتش ز جان برانگیزد
[M2]رستخیز از جهان برانگیزد
[B][M1]باد سودات بگذرد بر دل
[M2]زمهریر از روان برانگیزد
[B][M1]خیل عشقت به جان فرود آید
[M2]سیل خون از میان برانگیزد
[B][M1]تا قیامت غلام آن عشقم
[M2]که قیامت ز جان برانگیزد
[B][M1]از برونم زبان فروبندد
[M2]وز درونم فغان برانگیزد
[B][M1]تب پنهانی غم تو مرا
[M2]لرزه از استخوان برانگیزد
[B][M1]ناله پیدا از آن کنم که غمت
[M2]تب عشق از نهان برانگیزد
[B][M1]هجر بر سر موکل است مرا
[M2]از سرم گرد از آن برانگیزد
[B][M1]شحنهٔ وصل کو که هجر تو را
[M2]از سرم یک زمان برانگیزد
[B][M1]آه خاقانی از تف عشقت
[M2]آتش از آسمان برانگیزد
[B][M1]چون حدیثی کند دل از دهنش
[M2]باد آتش فشان برانگیزد
[B][M1]فر شروان شهی ز راه زبان
[M2]آب آتش نشان برانگیزد
[B2]بی‌خلافی خلیفهٔ خرد اوست
مستحق الخلافتین خود اوست
[B][M1]آفتاب از وبال جست آخر
[M2]یوسف از چاه و دلو رست آخر
[B][M1]چاه را سر فرو گرفت الحق
[M2]دلو را ریسمان گسست آخر
[B][M1]چشمهٔ خور به حوض ماهی دان
[M2]آمد و در فکند شست آخر
[B][M1]چون سلیمان نبود ماهی‌گیر
[M2]خاتم آورد باز دست آخر
[B][M1]با وشاقان خاص گیسو دار
[M2]شاه افلاک برنشست آخر
[B][M1]بیست و یک خیلتاش سقلا بیش
[M2]خیل دی ماه را شکست آخر
[B][M1]خایهٔ زر پرید مرغ‌آسا
[M2]از پی این کبود طست آخر
[B][M1]چرخ را چون سمند نعل افکند
[M2]تنگ بر نقره خنگ بست آخر
[B][M1]روز پرواز کرد و بالا شد
[M2]شب به کاهش فتاد پست آخر
[B][M1]بر قراسنقر اوفتاد شکست
[M2]وآقسنقر ز بیم جست آخر
[B][M1]قدر گیتی بهار بفزاید
[M2]پیش دارای دین پرست آخر
[B][M1]درجی در رقم شود مرفوع
[M2]چون دقایق رسد به شصت آخر
[B2]از کیومرث کاولین ملک است
هر نیائیش بر زمین ملک است
[B][M1]عرشیان سایهٔ حقش دانند
[M2]اختران نور مطلقش دانند
[B][M1]چون فریدون مظفرش گویند
[M2]چون سکندر موفقش دانند
[B][M1]خاطب او را به ملک هفت اقلیم
[M2]گر کند خطبه بر حقش دانند
[B][M1]ور گواهی به چار حد جهان
[M2]بگذراند مصدقش دانند
[B][M1]در کف بحر کف او گردون
[M2]گر محیط است زورقش دانند
[B][M1]چرخ اخضر چو در شود به شفق
[M2]از خم تیغ ازرقش دانند
[B][M1]دود آن آتش مجسم اوست
[M2]اینکه چرخ مطبقش دانند
[B][M1]چرخ را خود همین تفاخر بس
[M2]کاخور خاص ابلقش دانند
[B][M1]این جهان راز رای او حصنی است
[M2]کنجهان حد خندقش دانند
[B][M1]کوه را ز اژدهای بیرق او
[M2]لرزهٔ برق بیرقش دانند
[B][M1]دشمنش داغ کردهٔ زحل است
[M2]از سعادت چه رونقش دانند
[B][M1]هرکه جوش تنور طوفان دید
[M2]نان در او بست احمقش دانند
[B][M1]راوی من که مدح شه خواند
[M2]صد جریر و فزردقش دانند
[B2]بر بساطش به مدحت اندیشی
عنصری را دهم سه شش پیشی
[B][M1]شاه انجم غلام او زیبد
[M2]سکهٔ دین به نام او زیبد
[B][M1]تیغ هندیش صیقل کفر است
[M2]لاجرم روم رام او زیبد
[B][M1]با سکندر برابرش ننهم
[M2]که سکندر غلام او زیبد
[B][M1]کب حیوان کجا سکندر جست
[M2]تشنهٔ فیض جام او زیبد
[B][M1]آنچه نخاس ارز یوسف کرد
[M2]ار ز گفتار خام او زیبد
[B][M1]نسر طائر بیفکند شهپر
[M2]که پرش بر سهام او زیبد
[B][M1]ماه منجوق گوهر سلجوق
[M2]در ظلال حسام او زیبد
[B][M1]مدد پاس دودهٔ عباس
[M2]سایهٔ احتشام او زیبد
[B][M1]صورت عدل تنگ قافیه است
[M2]که ردیف دوام او زیبد
[B][M1]آسمان گرنه سرنگون خیزد
[M2]درع بالای تام او زیبد
[B][M1]فرخ آن شاه‌باز کز پی صید
[M2]ساعد شه مقام او زیبد
[B][M1]بخ بخ آن بختیی که کتف رسول
[M2]جایگاه زمام او زیبد
[B][M1]دولت تیز مرغ تیز پر است
[M2]عدل شه پایدام او زیبد
[B2]چنبر کوس او خم فلک است
ساقی کاس او صف ملک است
[B][M1]گرنه دریاست گوهر تیغش
[M2]موج خون چون زند سر تیغش
[B][M1]کوه را چون سفینه بشکافد
[M2]موج دریای اخضر تیغش
[B][M1]زهره از حلق اژدهای فلک
[M2]می برآید برابر تیغش
[B][M1]ماهی چرخ بفگند دندان
[M2]از نهنگ زبان‌ور تیغش
[B][M1]گر ز نصرت نه حامله است چرا
[M2]نقطه نقطه است پیکر تیغش
[B][M1]بفسرد چون نمک ز چشمهٔ خور
[M2]چشمهٔ خور ز آذر تیغش
[B][M1]سنگ البرز را کند آهک
[M2]آتش آب پرور تیش
[B][M1]دورها بوده در زمین بهشت
[M2]تیغ حیدر برادر تیغش
[B][M1]این به هند اوفتاد و آن به عرب
[M2]زان به هند است مفخر تیغش
[B][M1]همچو آدم به هند عریان بود
[M2]ماند پوشیده اختر تیغش
[B][M1]برگ انجیر بر تنش بستند
[M2]سبز از آن گشت منظر تیغش
[B][M1]زحل آن را کشد که زخم زند
[M2]سر مریخ گوهر تیغش
[B][M1]گویی اندر کف زحل موشی است
[M2]یا پلنگی است بر سر تیغش
[B2]در حبش سنقر آورد عدلش
در خزر پیل پرورد عدلش
[B][M1]وصف خلقش به جان در آویزد
[M2]دست جودش به کان در آویزد
[B][M1]عدلش از آسمان ندارد عار
[M2]سلسله ز آسمان در آویزد
[B][M1]آسمان را به موئی از سر قهر
[M2]بر سر دشمنان در آویزد
[B][M1]دست ظلم جهان ببرد شاه
[M2]وز گلوی جهان در آویزد
[B][M1]بکشد شخص بخل را کرمش
[M2]سرنگون ز آستان در آویزد
[B][M1]چون شود بحر آتشین از تیغ
[M2]با نهنگ دمان در آویزد
[B][M1]خصم شاه ار کمان کشد حلقش
[M2]به زه آن کمان در آویزد
[B][M1]از کیان است چرخ سرپنجه
[M2]که به شاه کیان در آویزد
[B][M1]مرد شهباز گوشت‌خوار کجاست
[M2]زاغ کز استخوان در آویزد
[B][M1]رای باریک اوست قائد حلم
[M2]که سماک از سنان در آویزد
[B][M1]رای او چون میان معشوق است
[M2]کوهی از موی از آن در آویزد
[B][M1]شعر من معجزی است در مدحش
[M2]که چو قرآن به جان در آویزد
[B][M1]بر در کعبه شاید ار شعرم
[M2]خادم کعبه‌بان در آویزد
[B2]چون منی را مگو که مثل کم است
مثل من خود هنوز در عدم است
[B][M1]نقش بختش بر آسمان بستند
[M2]عقد اقبالش اختران بستند
[B][M1]خسروانش سزند غاشیه‌دار
[M2]کمر حکم او از آن بستند
[B][M1]سینه چون چنگ بر کتف بردند
[M2]دیده چون نای بر میان بستند
[B][M1]بخت را کوست بکر دولت زای
[M2]عقد بر شاه کامران بستند
[B][M1]بهر تهدید سگ‌دلان نفاق
[M2]شیر چرخش بر آستان بستند
[B][M1]چرخ را خود بر آستانش چو سگ
[M2]بر درخت گل امان بستند
[B][M1]سگ دیوانهٔ ضلالت را
[M2]هم سگان درش دهان بستند
[B][M1]آن کسان کاسمانش میخواندند
[M2]نام قصاب بر شبان بستند
[B][M1]کآسمان را به حکم هارونش
[M2]ز اختران زنگل زوان بستند
[B][M1]خسروان گرز گاوسارش را
[M2]زیور چتر کاویان بستند
[B][M1]اختران پیش گرز گاو سرش
[M2]رخت بر گاو آسمان بستند
[B][M1]سائلان را ز نعمت جودش
[M2]در جگر سدهٔ گران بستند
[B][M1]شاعران را ز رشک گفتهٔ من
[M2]ضفدع اندر بن زبان بستند
[B2]تخت شاه افسر سماک شده است
سر خصمانش تخت خاک شده است
[B][M1]از حقش ظل حق خطاب رساد
[M2]ظل چترش به آفتاب رساد
[B][M1]هر غلامیش را ز سلطانان
[M2]پهلوان جهان خطاب رساد
[B][M1]وحی نصرت ز آسمان ظفر
[M2]به شه مصطفی رکاب رساد
[B][M1]از ملایک به قدر لشکر مور
[M2]نجدهٔ شاه کامیاب رساد
[B][M1]دشمنانی که آب و جاهش راست
[M2]نامهٔ عمرشان به آب رساد
[B][M1]زین دو رنگین کبوتر شب و روز
[M2]به عدو نامهٔ عذاب رساد
[B][M1]شاه را سورهٔ فتوح رسید
[M2]خصم را آیت عقاب رساد
[B][M1]همه ساله به دستش از می و جام
[M2]آفتاب هوا نقاب رساد
[B][M1]ز آتش تیغ او به اهرمنان
[M2]تف قارورهٔ شهاب رساد
[B][M1]ز آسمان کان کبود کیمختی است
[M2]تیغ برانش را قراب رساد
[B][M1]هر کجا باد موکبش بگذشت
[M2]همه نیلوفر از سراب رساد
[B][M1]از پی امن حصن دولت او
[M2]نقب ایام بر خراب رساد
[B][M1]وز پی جان ربودن خصمش
[M2]ملک الموت را شتاب رساد
[B2]این دعا رفت و ساق عرش گرفت
نه فلک ز اتفاق عرش گرفت
[A]
[B][M1]دوستی کو تا به جان دربستمی
[M2]پیش او جان را میان دربستمی
[B][M1]کاش در عالم دو یک‌دل دیدمی
[M2]تا دل از عالم بدان دربستمی
[B][M1]کو سواری بر سر میدان درد
[M2]تا به فتراکش عنان دربستمی
[B][M1]آفتابم بایدی با چشم درد
[M2]تا طبیبان را دکان دربستمی
[B][M1]درد از آن دارم که درد افزای نیست
[M2]کاش هستی تا به جان دربستمی
[B][M1]کو حریفی خوش که جان بفشاندمی
[M2]کو تنوری نو که نان در بستمی
[B][M1]سایهٔ دیوارم ار محرم شدی
[M2]در به روی انس و جان دربستمی
[B][M1]آه من گر ز آسمانه برشدی
[M2]من در هفت آسمان دربستمی
[B][M1]گر چلیپا داشتی آواز درد
[M2]هفت زنار از نهان دربستمی
[B][M1]گر مغان را راز مرغان دیدمی
[M2]دل به مرغ زندخوان دربستمی
[B][M1]گر به نامم بوی مردی نیستی
[M2]دست را رنگ زنان دربستمی
[B][M1]ورنه خون بودی حنوط عاشقان
[M2]کی قبا چون ارغوان دربستمی
[B][M1]هر جفا را مرحبائی گفتمی
[M2]گرنه پیش از لب زبان دربستمی
[B][M1]پردهٔ خاقانی افغان می‌درد
[M2]کاشکی راه فغان دربستمی
[B][M1]گر هم از دستور دستوریستی
[M2]دل به دستور جهان در بستمی
[B2]خواجهٔ سلطان نشان مختار دین
افسر گردن کشان سردار دین
[B][M1]یوسف دلها پدیدار آمده است
[M2]عاشقی را روز بازار آمده است
[B][M1]عندلیب عشق کار از سر گرفت
[M2]کان گلستان بر سر کار آمده است
[B][M1]دیودل باشیم و بر پاشیم جان
[M2]کن پری چهره پدیدار آمده است
[B][M1]نورهان خواهیم بوس از پای رخش
[M2]کآفتابش آسمان‌وار آمده است
[B][M1]دل جوی ندهد به بیاع فلک
[M2]کآفتابی را خریدار آمده است
[B][M1]هین تبر در شیشهٔ افلاک از آنک
[M2]گل به نیل جان غم‌خوار آمده است
[B][M1]شب قبای مه زره زد بنده‌وار
[M2]کن زره زلفین کله‌دار آمده است
[B][M1]از مژه در نعل اسبش دوختن
[M2]نعل اسبش لعل مسمار آمده است
[B][M1]از نثار خون دل در راه او
[M2]کرکس شب کبک منقار آمده است
[B][M1]دین فروشان را به بوی کفر او
[M2]طیلسان در وجه زنار آمده است
[B][M1]ما درم ریز از مژه وز گاز ما
[M2]نیم دینارش به آزار آمده است
[B][M1]خرج‌ها از گل شکر رفته است لیک
[M2]گازها بر نیم دینار آمده است
[B][M1]خاک ره پرنافهٔ مشک است از آنک
[M2]موکب زلفش به آوار آمده است
[B][M1]یاد او خورده است خاقانی از آن
[M2]بوسه گاهش دست خمار آمده است
[B][M1]نسخهٔ رویش چو توقیع وزیر
[M2]تا ابد تعویذ احرار آمده است
[B2]صاحب صاحب قران در عالم اوست
آصف الهام و سلیمان خاتم اوست
[B][M1]پیش درگاهش میان بست آسمان
[M2]محضر جاهش بر آن بست آسمان
[B][M1]مهدی آخر زمان شد کز درش
[M2]رخنهٔ آخر زمان بست آسمان
[B][M1]بر در او تا شود جلاد ظلم
[M2]ماه را بر آستان بست آسمان
[B][M1]روح شیدا شد ز هول موکبش
[M2]بهر هارونی میان بست آسمان
[B][M1]ز آن سلاسل آخشیجان یافت روح
[M2]زان جلاجل اختران بست آسمان
[B][M1]زیور امن از مثال امر او
[M2]بر جبین انس و جان بست آسمان
[B][M1]ز آن ملک را چون کبوتر بر درش
[M2]زیر بر خط امان بست آسمان
[B][M1]گنج‌های بکر سر پوشیده را
[M2]عقد بر صدر جهان بست آسمان
[B][M1]از سر کلکش جواهر وام کرد
[M2]بر کلاه فرقدان بست آسمان
[B][M1]تیر دون القلتین را از ثناش
[M2]آب بحرین در زبان بست آسمان
[B][M1]از حنوط جان خصم اوست شام
[M2]ز آن حجاب از زعفران بست آسمان
[B][M1]وز حنای دست بخت اوست صبح
[M2]ز آن نقاب از ارغوان بست آسمان
[B][M1]بهر بذلش نطفهٔ خورشید را
[M2]نقش در ارحام کان بست آسمان
[B][M1]وقت استقبال مهد بخت او
[M2]قبه در صحرای جان بست آسمان
[B][M1]چند گوئی عقد بخت او که بست
[M2]عقد بختش آسمان بست، آسمان
[B2]رای مختار آسمان آثار گشت
آسمان مجبور و او مختار گشت
[B][M1]روشنان ز آن حکم کاول کرده‌اند
[M2]دست آفت ز او معطل کرده‌اند
[B][M1]کار داران ازل بر دولتش
[M2]تا ابد فتوی مجمل کرده‌اند
[B][M1]از فلک پرسیدم این اسرار گفت
[M2]فتوی آن فتوی است کاول کرده‌اند
[B][M1]ایمن است از رستخیز افلاک از آنک
[M2]بر بقای او معول کرده‌اند
[B][M1]بر حمایل حوریان از نام او
[M2]هشت جنت هفت هیکل کرده‌اند
[B][M1]بحر مصروعی است از رشک سخاش
[M2]ز آن سرا پایش مسلسل کرده‌اند
[B][M1]بر فلک با دستبرد کلک او
[M2]از سماک رامح اعزل کرده‌اند
[B][M1]در نفاذ امر او بر بحر و بر
[M2]رایش از دست دو مرسل کرده‌اند
[B][M1]تا سعادت بخش انجم بخت اوست
[M2]حالا نحسین را مبدل کرده‌اند
[B][M1]انجم‌اند از بهر کلکش دوده‌سای
[M2]لاجرم جرم زحل، حل کرده‌اند
[B][M1]ز آهن هندی به عشقت تیغ او
[M2]چینیان چینی سجنجل کرده‌اند
[B][M1]آتشی کز جوهر اعدای اوست
[M2]هم بر اعدایش موکل کرده‌اند
[B][M1]دشمنانش کز فلک جستند سعی
[M2]تکیه بر بنیاد مختل کرده‌اند
[B][M1]شیشه ز آن بشکست و باده زان بریخت
[M2]کامتحان چشم احول کرده‌اند
[B][M1]راویان شعر من در مدح او
[M2]سخره بر راعشی و اخطل کرده‌اند
[B2]بر ثنای او روان خواهم فشاند
گنج معنی بر جهان خواهم فشاند
[B][M1]کلک او رخسار ملک آرای باد
[M2]دست او زلف ظفر پیرای باد
[B][M1]عدل او چون فضل و فضلش چون ربیع
[M2]این عطا بخش آن عطا بخشای باد
[B][M1]صیت او چون خضر و بختش چون مسیح
[M2]این زمین گرد آن فلک پیمای باد
[B][M1]از در افریقیه تا حد چین
[M2]نام او فاروق دین افزای باد
[B][M1]ظلم از اولرزان چو رایت روز باد
[M2]رایتش چون کوه پا بر جای باد
[B][M1]دشمنان سر بزرگش را چو بوم
[M2]حاصل از طاووس دولت، پای باد
[B][M1]حامله است اقبال مادر زاد او
[M2]قابله‌اش ناهید عشرت زای باد
[B][M1]دیدبان بام چارم چرخ را
[M2]نعل اسبش کحل عیسی‌سای باد
[B][M1]سکهٔ ایام را بر هر دو روی
[M2]نقش نامش صدر صادق رای باد
[B][M1]هیبتش در کاسهٔ سر خصم را
[M2]هم ز خون خصم می‌پالای باد
[B][M1]ز آن نی آتش تنش داغ سگی
[M2]بر سر شیران دندان خای باد
[B][M1]و آن سر نی در سرابستان فتح
[M2]سرو پیرای و سریر آرای باد
[B][M1]از گل راه و که دیوار او
[M2]مشتری بام مسیح اندای باد
[B][M1]آسمان در بوس و سجده بر درش
[M2]از لب و چهره زمین فرسای باد
[B2]این دعا را انسیان تحسین کنند
ختم کن تا قدسیان آمین کنند
[A]
[B][M1]این جان ز دام گلخن تن درگذشتنی است
[M2]وین دل به بام گلشن جان برگذشتنی است
[B][M1]ای پیر عاشقان که در این چنبری گرو
[M2]چون طفل غازیانت ز چنبر گذشتنی است
[B][M1]صبح خرد دمید در این خواب‌گاه غول
[M2]بختی فرو مدار کز ایدر گذشتنی است
[B][M1]در خشک سال مردمی از کشت‌زار دیو
[M2]بردار طمع خوشه که بی‌بر گذشتنی است
[B][M1]هر پل که بود بر دل خاصان شکست چرخ
[M2]زین آبگون پل‌شکن اندر گذشتنی است
[B][M1]طاق فلک ز زلزلهٔ صور درشکست
[M2]زین طاق در شکسته سبک‌تر گذشتنی است
[B][M1]زالی است گرگ دل که تو را دنبه می‌نهد
[M2]زین دامگاه گرگ فسونگر گذشتنی است
[B][M1]عمر تو چیست عطسهٔ ایام جان ستان
[M2]بس تن مزن که عطسه سبک درگذشتنی است
[B][M1]بهر دوباره زادن جانت ز امهات
[M2]زین واپسین مشیمهٔ دیگر گذشتنی است
[B][M1]تو در میان نیل و همه لاف ملک مصر
[M2]زین سرگذشت بس که از آن سر گذشتنی است
[B][M1]روزی ازین خراس بیابی خلاص جان
[M2]فالی بزن به خیر که آخر گذشتنی است
[B][M1]در ششدری و مهره به کف مانده هان و هان
[M2]مهره نشاندنی و ز ششدر گذشتنی است
[B][M1]ای بر در زمانه به دریوزهٔ امان
[M2]زان در خدا دهاد کز این درگذشتنی است
[B][M1]خاقانیا به عبرت ناپاکی فلک
[M2]بر خاک این شهنشه کشور گذشتنی است
[B2]ادریس خانه گور منوچهر صفدر است
عیسی‌کده حظیرهٔ خاقان اکبر است
[B][M1]دربند چار آخور سنگین چه مانده‌ای
[M2]در زیر هفت آینه خود بین چه مانده‌ای
[B][M1]جان شهربند طبع و خرد ده کیای کون
[M2]در خون این غریب نوآئین چه مانده‌ای
[B][M1]ای بسته دیو نفس تو را بر عروس عقل
[M2]تو پای‌بست بستن آذین چه مانده‌ای
[B][M1]آمد سماع زیور دوشیزگان غیب
[M2]بی‌رقص و حال چو کر عنین چه مانده‌ای
[B][M1]زرین همای چتر سپهر است بالشت
[M2]بی‌بال چون حواصل آگین چه مانده‌ای
[B][M1]نی زر خالصی ز پی همسری جو
[M2]موقوف حکم نامهٔ شاهین چه مانده‌ای
[B][M1]روزت صلای شام هم از بامداد زد
[M2]تو در نماز دیگر و پیشین چه مانده‌ای
[B][M1]این چرخ زهرفام چو افعی است پیچ پیچ
[M2]در بند گنج و مهرهٔ نوشین چه مانده‌ای
[B][M1]در کام افعی از لب و دندان زهر پاش
[M2]در آرزوی بوسهٔ شیرین چه مانده‌ای
[B][M1]گر چرخ را کلیچهٔ سیم است و قرص زر
[M2]گو باش چشم گرسنه چندین چه مانده‌ای
[B][M1]مرگ از پی خلاص تو غم‌خوار واسطه است
[M2]جان کن نثار واسطه، غمگین چه مانده‌ای
[B][M1]مرگ است چهره شوی حیات تو همچو می
[M2]می بر کف است چهره پر از چین چه مانده‌ای
[B][M1]خاقانیا نه تشنه دلانند زیر خاک
[M2]کاریز دیده بی‌نم خونین چه مانده‌ای
[B][M1]گر جان سگ نداری از این چرخ سنگ‌سار
[M2]بعد از وفات تاج سلاطین چه مانده‌ای
[B2]پنداری این سخن به اراجیف رانده‌اند
یا خاصگانش در پس پرده نشانده‌اند
[B][M1]ای خاصگان خروش سحرگه بر آورید
[M2]آوازهٔ وفات شهنشه بر آورید
[B][M1]تابوت او که چار ملک بر کتف برند
[M2]بر چار سوی مملکه یک ره برآورید
[B][M1]این رایت نگون سر و رخش بریده دم
[M2]بر غافلان هفت خطرگه برآورید
[B][M1]اندر سکاهن شب و نیلاب آسمان
[M2]نو جامهٔ دو رنگ بهر مه برآورید
[B][M1]هر لحظه بر موافقت جامه آه را
[M2]نیلی کند در دل و آن گه برآورید
[B][M1]خاکین رخ چو کاه به خونابه گل کنید
[M2]دیوار دخمه را به گل و که برآورید
[B][M1]از جور این سپهر که کژ چون دم سگ است
[M2]چون سگ فغان زار سحرگه برآورید
[B][M1]ای روزتان فروشده حق است اگر چو شب
[M2]هنگام صبح زهره ز ناگه برآورید
[B][M1]یا لاف رستمی مزنید ای یگانگان
[M2]یا بیژن دوم را از چه برآورید
[B][M1]ای طاق ابروان بدر آئید جفت جفت
[M2]در طاق نیم خایه علی‌الله برآورید
[B][M1]ای روز پیکران به مه چارده شبه
[M2]ناخن چو ماه یک شبه ده ده برآورید
[B][M1]سرهای ناخن از رخ و رخ از سرشک گرم
[M2]چون نقش بر زر و چو زر از گه برآورید
[B][M1]اندر سه دست ندبه زنان بر سر دو پای
[M2]شیون به بام و باغ خورنگه برآورید
[B][M1]خرگاه عیش در شکنید و به تف آه
[M2]ترکانه آتش از در خرگه برآورید
[B2]گر خون کنید خاک به اشک روان رواست
کاین خاک خواب‌گاه منوچهر پادشاست
[B][M1]کو آن سپه کشیدن و توران شکستنش
[M2]یال یلان و گردن گردان شکستنش
[B][M1]ز آب سنان بر آن نی چون شاخ خیزران
[M2]بازار آتل ونی خزران شکستنش
[B][M1]ز آن هندی چو آینهٔ چین به چین و هند
[M2]رایات رای و قدر قدرخان شکستنش
[B][M1]کو آن خراج ری ز عراق آوریدنش
[M2]کو آن مصاف غز به خراسان شکستنش
[B][M1]کو رای کعبه کردن و قندیل زر زدن
[M2]و آن زور دست مجلس و میدان شکستنش
[B][M1]نقش طراز خامهٔ توفیق بستنش
[M2]مهر سجل نامهٔ خذلان شکستنش
[B][M1]از نیزه طاق ابروی گردون گشادنش
[M2]وز حمله کرسی سر کیوان شکستنش
[B][M1]چون خور بر اسب قلهٔ سنجان برآمدن
[M2]از نعل قله قلة ثهلان شکستنش
[B][M1]از خنجر دو رویه سه کشور گرفتنش
[M2]وز برچخ سه پایه دو سلطان شکستنش
[B][M1]نی آتش از شهاب و نه قاروره از فلک
[M2]از آب تیغ لشکر شیطان شکستنش
[B][M1]بازارگان عیش و ز جام بدخش جرم
[M2]بازارگان جرم و بدخشان شکستنش
[B][M1]در حجلهٔ طرب ز پری پیکران چین
[M2]ناموس نوعروس سلیمان شکستنش
[B][M1]بر لعلشان ز گاز نهادن هزار مهر
[M2]وز گاز مهر صفوت ایشان شکستنش
[B][M1]زینسان هزار کام دل و آرزوی جان
[M2]در چشم و دل بماندن و در جان شکستنش
[B][M1]در خانه رایتش ملک الموت چون شکست
[M2]سودی نداشت رایت خصمان شکستنش
[B2]بر خاکش از حواری و حوران ترحم است
خاکش بهشت هشتم و چرخ چهارم است
[B][M1]شاها سریر و تاج کیان چون گذاشتی
[M2]سی ساله ملک و ملک جهان چون گذاشتی
[B][M1]پرویز عهد بودی و نوشیروان وقت
[M2]ایوان سیم کرده چنان چون گذاشتی
[B][M1]در انتظار قطرهٔ عدل تو ملک را
[M2]همچون صدف گشاده دهان چون گذاشتی
[B][M1]ناگه سپر فکندی و یادت نیامد آنک
[M2]بر پهلوی زمانه سنان چون گذاشتی
[B][M1]خط بر جهان زدی و ز خال سیاه ظلم
[M2]بر هفت عضو ملک نشان چون گذاشتی
[B][M1]از مه چهار هفته گذشت آن دو هفته ماه
[M2]زیر خسوف خاک نهان چون گذاشتی
[B][M1]ملک تو را جهان به جهان صیت رفته بود
[M2]این ملک را زمان به زمان چون گذاشتی
[B][M1]ما را چو دست سوخته می‌داشتی به عدل
[M2]در پای ظلم سوخته جان چون گذاشتی
[B][M1]این گلبنان نه دست نشان دل تو اند
[M2]بادامشان شکوفه فشان چون گذاشتی
[B][M1]آسیب زمهریر دریغ و سموم داغ
[M2]بر گلبنان دست نشان چون گذاشتی
[B][M1]چشم سیاهشان گه زردآب ریختن
[M2]نرگس مثال در یرقان چون گذاشتی
[B][M1]ما را خبر ده از شب اول که زیر خاک
[M2]شب با سیاست ملکان چون گذاشتی
[B][M1]نه گنج نطق داشتی آن روز وقت نزع
[M2]مهر سکوت زیر زبان چون گذاشتی
[B][M1]دانم که کوچ کردی ازین کوچهٔ خطر
[M2]ره بر چهار سوی امان چون گذاشتی
[B][M1]این راه غول‌دار و پل هفت طاق را
[M2]تا چار سوی هشت جنان چون گذاشتی
[B2]رفتی و در جهان سخن از کاروبار توست
خاقانی غریب سخن یادگار توست
[B][M1]نا روشنا چراغ هنر کز تو بازماند
[M2]نا فرخا همای ظفر کز تو بازماند
[B][M1]شد پایمال تخت و نگین کز تو درگذشت
[M2]شد خاکسار تاج و کمر کز تو بازماند
[B][M1]زرین ترنج خیمهٔ افلاک میخ‌وار
[M2]در خاک باد کوفته سر کز تو بازماند
[B][M1]باد از پی کباب جگرهای روشنان
[M2]کیوان زگال آتش خور کز تو بازماند
[B][M1]کردت قمار چرخ مسخر به دستخون
[M2]مسخش کناد دور قمر کز تو بازماند
[B][M1]بعد از تو زر ز سکه نپذرفت هیچ نقش
[M2]سکه نداد نقش به زر کز تو بازماند
[B][M1]آن تیغ را که آینه دیدی زبان نمای
[M2]دندان نگر ز شانه بتر کز تو باز ماند
[B][M1]در کیسه‌های کان و کمرهای کوهسار
[M2]خونابه باد لعل و گهر کز تو بازماند
[B][M1]کعبه پس از تو زمزم خونین گریست ز اشک
[M2]زمزم فسرده شد چو حجر کز تو بازماند
[B][M1]خاکی دلم بدین تن چون بید سوخته
[M2]راوق کناد خون جگر کز تو بازماند
[B][M1]بر بخت من که کورتر از میم کاتب است
[M2]بگریست چشم‌های هنر کز تو بازماند
[B][M1]گر بر تو رنج خاطر من ناخجسته بود
[M2]از بود من مباد اثر کز تو بازماند
[B][M1]ور در عذاب جسم تو دل زد تظلمی
[M2]بس بادش این عذاب دگر کز تو بازماند
[B][M1]از تف آه بر لب خاقانی آبله است
[M2]تب خال حسرت است مگر کز تو بازماند
[B2]زین پس تو و ترحم روحانیان خلد
خاقانی و عذاب سقر کز تو بازماند
[A]
[B][M1]ای روز رفتگان جگر شب فرو درید
[M2]آن آفتاب از آن جگر شب برآورید
[B][M1]شب چیست خاک خاک نگر آفتاب خوار
[M2]خاکی که آفتاب خورد خون او خورید
[B][M1]ای رفته آفتاب شما در کسوف خاک
[M2]چون تختهٔ محاسب از آن خاک بر سرید
[B][M1]رفت آفتاب و صبح ره غیب درنوشت
[M2]چو میغ و شب پلاس مصیبت بگسترید
[B][M1]نه چرخ گوشهٔ جگر شاهتان بخورد
[M2]هین زخم آه و گردهٔ چرخ ار دلاورید
[B][M1]رمح سماک و دهرهٔ بهرام بشکنید
[M2]چتر سحاب و بیرق خورشید بردرید
[B][M1]چشم ار ز گریه ناخنه آرد به ناخنان
[M2]پلپل در او کنید و به خونش بپرورید
[B][M1]تابوت اوست غرقهٔ زیور عروس‌وار
[M2]هر هفت کرده هشت بهشت است بنگرید
[B][M1]تشنه است خاک او ز سرچشمهٔ جگر
[M2]خون سوی حوض دیده ز کاریز می‌برید
[B][M1]در پیش گنبدش فلک آید جنیبه‌دار
[M2]گاه جنیبتان بکشید ارنه سنجرید
[B][M1]شبدیز و نقره خنگ فلک را به مرگ او
[M2]پی برکشید و دم ببرید ار وفا گرید
[B][M1]گر گوشتان اشارت غیبی شنیده نیست
[M2]بر خاک روضه‌وار فریبرز بگذرید
[B][M1]تا با شما صریح بگوید که هان و هان
[M2]عبرت ز خاک ما که نه از ما جوانترید
[B][M1]آنگه به نوحه باز پس آیید و پیش حق
[M2]بهر بقای شاه تضرع برآوردید
[B][M1]کامروز رسته‌اید به جان از سموم ظلم
[M2]کاندر ظلال دولت خاقان اکبرید
[B2]شه زاده رفت باغ بقا باد جای شاه
خون کرد چرخ، قصاصش بقای شاه
[B][M1]گیتی ز دست نوحه به پای اندر آمده
[M2]رخنه به سقف هفت سرای اندر آمده
[B][M1]از اشک گرم تفته دلان در سواد خاک
[M2]طوفان آب آتش زای اندر آمده
[B][M1]این زال گوژپشت که دنیاست همچو چنگ
[M2]از سر بریده موی و به پای اندر آمده
[B][M1]ناهید دست بر سر ازین غم رباب‌وار
[M2]نوحه‌کنان نشید سرای اندر آمده
[B][M1]تا شاه باز بیضهٔ شاهی گرفته مرگ
[M2]نا فرخی به فر همای اندر آمده
[B][M1]تا نور جان و ظل خدائی نهفته خاک
[M2]بی‌رونقی به خلق خدای اندر آمده
[B][M1]رمحش به حمله حلقهٔ مه درربوده باز
[M2]رخنه به رمح حلقه ربای اندر آمده
[B][M1]بر گرد نعش آن مه لشکر بنات نعش
[M2]صدره شکاف و جعد گشای اندر آمده
[B][M1]بر خاک او ز مشک شب و دهن آفتاب
[M2]دست زمانه غالیه‌سای اندر آمده
[B][M1]تب کرده کژدمی و چو مارش گزیده سخت
[M2]سستی به دست مارفسای اندر آمده
[B][M1]آه خدایگان که فلک زیر کعب اوست
[M2]جذر اصم شنیده به وای اندر آمده
[B][M1]مسکین طبیب را که سیه دیده روی حال
[M2]کاهش به عقل نور فزای اندر آمده
[B][M1]شریانش دیده چون رگ بربط، نه خون نه حس
[M2]خال و خسش به دیدهٔ رای اندر آمده
[B][M1]گردون قبا زره زده بر انتقام مرگ
[M2]مرگش ز راه درز قبای اندر آمده
[B][M1]گوئی شبی به خنجر روز و عمود صبح
[M2]بینیم پای مرگ ز جای اندر آمده
[B][M1]یا تیغ شاه گردن مرگ آنچنان زده
[M2]کسیب آن ز حلق بنای اندر آمده
[B2]اختر شد، آفتاب امم تا ابد زیاد
بیدق برفت، شاه کرم تا ابد زیاد
[B][M1]ای گوهر از صفای تو دریا گریسته
[M2]بر ماهت آفتاب و ثریا گریسته
[B][M1]اجرام هفت خانهٔ زرین به سوک تو
[M2]بر هفت بام خانهٔ مینا گریسته
[B][M1]از رفتنت ز بیضهٔ آفاق کوه قاف
[M2]بر نوپران بیضهٔ عنقا گریسته
[B][M1]از حسرت کلاه تو دریای حامله
[M2]چون ابر بر جواهر عذرا گریسته
[B][M1]تا کشوری در آب و در آتش نهفت خاک
[M2]شش کشور از وفات تو بر ما گریسته
[B][M1]مردم به جای اشک به یکدم دو مردمک
[M2]بر خاک تو جنابه چو جوزا گریسته
[B][M1]رزم از پیت به دیدهٔ درع و دهان تیر
[M2]الماس خورده، لعل مصفا گریسته
[B][M1]بزم از پست به دست رباب و به چشم نای
[M2]ساغر شکسته بر سر و صهبا گریسته
[B][M1]این سبز غاشیه که سیاهش کناد مرگ
[M2]بر زین سرنگون تو صد جا گریسته
[B][M1]بر بند موی و حلقهٔ زرین گوش تو
[M2]سنگین دلان حلقهٔ خضرا گریسته
[B][M1]ما را بصر ز چشمهٔ حسن تو خورده آب
[M2]آن آب نوش زهر شده تا گریسته
[B][M1]گریند بر تو جانوران تا به حد آنک
[M2]عقرب ز راه نیش و زبانا گریسته
[B][M1]چندان گریسته دل خارا به سوک تو
[M2]تا آبگینه بر دل خارا گریسته
[B][M1]اکنون به ناز در تتق خلد پیش تو
[M2]خندیده گل قنینهٔ حمرا گریسته
[B][M1]شاه جهان گشاده اقالیم را به تیغ
[M2]تیغش به خنده زهره بر اعدا گریسته
[B2]آن، ماه نو کجاست که مه خاکپای اوست
الجیجک آنکه حجرهٔ جنات جای اوست
[B][M1]ای چرخ از آن ستارهٔ رعنا چه خواستی
[M2]و ای باد از آن شکوفهٔ زیبا چه خواستی
[B][M1]ای روزگار گرگ دل، افغان ز دست تو
[M2]تا تو ز جان یوسف دلها چه خواستی
[B][M1]ای زال مستحاضه که آبستنی ز شر
[M2]ز آن خوش عذار غنچهٔ عذرا چه خواستی
[B][M1]ما را جگر دریغ نبود از تو هیچوقت
[M2]آخر ز گوشهٔ جگر ما چه خواستی
[B][M1]گیرم که آتش سده در جان ما زدی
[M2]ز آن مشک‌ریز شاخ چلیپا چه خواستی
[B][M1]گر دیده داشتی و نداری بدیدمت
[M2]ز آن نو هلال ناشده پیدا چه خواستی
[B][M1]بر سقف چرخ نرگسه داری هزار صف
[M2]از بند آن دو نرگس شهلا چه خواستی
[B][M1]ز آن بر که بادریسه هنوز نخسته بود
[M2]ای بادریسه چشم بگو تا چه خواستی
[B][M1]گوهر شکن کسی وگرت آب شرم بود
[M2]ز آن گوهرین دو آتش گویا چه خواستی
[B][M1]آخر تو آسمان شکنی یا گوهرشکن
[M2]از درج در و برج ثریا چه خواستی
[B][M1]چون خاتم ارنه دیدهٔ دجال داشتی
[M2]پس ز آن نگین لعل مسیحا چه خواستی
[B][M1]ای کم ز موی عاریه آخر ز چهره‌ای
[M2]گلگونه نارسیده به سیما چه خواستی
[B][M1]ای اژدهادم ارنه چو ضحاک خون خوری
[M2]از طفل پادشاه جم آسا چه خواستی
[B][M1]گر زانکه چون ترازوی دونان دو سر نه‌ای
[M2]زآن شیرزاد سنبله بالا چه خواستی
[B][M1]قاف از تو رخنه سر شد و عنقا شکسته پر
[M2]از زال خرد یک تنه تنها چه خواستی
[B][M1]دست تو بر نژاد زبردست چون رسید
[M2]بد گوهرا گوهر والا چه خواستی
[B2]هان تا حسام شاه کشد کینه از تو باش
از غو غصه صفر کند سینه از تو باش
[B][M1]ای بر سر ممالک دهر افسر آمده
[M2]وی گوهرت در افسر دین گوهر آمده
[B][M1]ای صاحب افسران گرو پای بوس تو
[M2]تو افسر سر همه را افسر آمده
[B][M1]ای هر که افسری است سرش را چو کوکنار
[M2]پیشت چو لاله بی‌سر و دامن‌تر آمده
[B][M1]ای خاک بارگاه تو و خوک پایگاه
[M2]هم قصر قیصریه و هم قیصر آمده
[B][M1]بر هر دو روی سکهٔ ایام نام تو
[M2]خاقان عدل ورز و هنر پرور آمده
[B][M1]آورده‌ام سه بیت به تضمین ز شعر خویش
[M2]در مرثیه به نام نریمان آمده
[B][M1]آباد عدل تو که مطرا کند جهان
[M2]آیینه‌ای است صیقل خاکستر آمده
[B][M1]از بیم زخم گرز تو بانگ شکستگی
[M2]از پهلوی زمانهٔ مردم‌خور آمده
[B][M1]ای ز آسمان به صد درجه سرشناس‌تر
[M2]سر دقایق ازلت از برآمده
[B][M1]عالم همه به سوک جگر گوشهٔ تواند
[M2]ای از چهار گوشهٔ عالم سرآمده
[B][M1]پیش سپید مهرهٔ مرگ اصفیا نگر
[M2]از مهره‌های نرد پریشان‌تر آمده
[B][M1]تضمین کنم ز شهر خود آن بیت را که هست
[M2]با اشک چشم سوز دلت درخور آمده
[B][M1]کشتی ز صبر ساز که داری ز سوز و اشک
[M2]دل چون تنور گشته و طوفان برآمده
[B][M1]دیوان عمر تو ز فنا بی‌گزند باد
[M2]ای ملک را بقای تو سر دفتر آمده
[B][M1]ملکت چو ملک‌سام و سکندر بساز و تو
[M2]همسان سام و همسر اسکندر آمده
[B][M1]نی خوش نگفته‌ام ز در بارگاه تو
[M2]هم‌سام و هم سکندرت اجرا خور آمده
[B][M1]نعل سم سمند تو را نام در جهان
[M2]کحال دیدهٔ ملک اکبر آمده
[B2]حکم تو دیوبند و حسامت جهان گشای
اقبال بر در تو در آسمان گشای
[A]
[B][M1]کارم از دست پایمرد گذشت
[M2]آهم از چرخ لاجورد گذشت
[B][M1]همه عالم شب است خاصه مراک
[M2]روزم از آفتاب زرد گذشت
[B][M1]روز روشن ندیده‌ام ماناک
[M2]همه عمرم به چشم درد گذشت
[B][M1]زین دو تا مهرهٔ سپید و سیاه
[M2]که بر این سبز تخت نرد گذشت
[B][M1]به فغانم ز روزگار وصال
[M2]که چو باد آمد و چو گرد گذشت
[B][M1]هیچ حاصل به جز دریغم نیست
[M2]ز آنچه بر من ز گرم و سرد گذشت
[B][M1]همه آفاق آگهند که باز
[M2]کار خاقانی از نورد گذشت
[B][M1]خاصه کز گردش جهان ز جهان
[M2]آن جوان عمر راد مرد گذشت
[B][M1]جان پاکش به باغ قدس رسید
[M2]زین مغیلان سال‌خورد گذشت
[B2]شاهد عقل و انس روح او بود
دیده را از جهان فتوح او بود
[B][M1]ز آفت روزگار بر خطرم
[M2]هرچه روز است تیره روزترم
[B][M1]همچو خرچنگ طالع خویشم
[M2]که همه راه باز پس سپرم
[B][M1]دور گردون گسست بیخ و بنم
[M2]مرگ یاران شکست بال و پرم
[B][M1]که فروشد به قدر یک جو صبر
[M2]تا به نرخ هزار جان بخرم
[B][M1]چند گوئی که غم مخور ای مرد
[M2]غم مرا خورد، غم چرا نخورم
[B][M1]با چنین غم محال باشد اگر
[M2]خویشتن را ز زندگان شمرم
[B][M1]گرچه از احولی که چشم مراست
[M2]غم یک روزه را دو می‌نگرم
[B][M1]چابک استاده‌ام به زیر فلک
[M2]مگر از چنبرش برون گذرم
[B][M1]من که خاقانیم به باغ جهان
[M2]عندلیبم ولیک نوحه‌گرم
[B][M1]شمع گویای من خموش نشست
[M2]من چرا بانگ بر فلک نبرم
[B2]شیر میدان و شمسهٔ مجلس
قرة العین جان ابوالفارس
[B][M1]مایه زهر است نوش عالم را
[M2]میوه مرگ است تخم آدم را
[B][M1]ای حریف عدم قدم درنه
[M2]کم زن این عالم کم از کم را
[B][M1]صبح محشر دمید و ما در خواب
[M2]بانگ زن خفتگان عالم را
[B][M1]هین که فرش فنا بگستردند
[M2]درنورد این بساط خرم را
[B][M1]رخنه گردان به ناوک سحری
[M2]این معلق حصار محکم را
[B][M1]پس به دست خروش بر تن دهر
[M2]چاک زن این قبای معلم را
[B][M1]رستخیز است خیز و باز شکاف
[M2]سقف ایوان و طاق طارم را
[B][M1]یک دم از دود آه خاقانی
[M2]نیلگون کن لباس ماتم را
[B][M1]گر به غربت سموم قهر اجل
[M2]خشک کرد آن، نهال پر نم را
[B][M1]خیز تا ز آب دیده آب زنیم
[M2]روی این تربت معظم را
[B2]دوستانش نگر که نوحه‌گرند
دوستانش چه که دشمنان بترند
[B][M1]کو مهی که آفتاب چاکر اوست
[M2]نقطهٔ خاک تیره خاور اوست
[B][M1]جان پاکان نثار آن خاکی
[M2]کان لطیف جهان مجاور اوست
[B][M1]حقهٔ گوهرار چه در خاک است
[M2]مرغ عرشی است آنچه گوهر اوست
[B][M1]سر تابوت باز گیر و ببین
[M2]که چه رنگ است آنچه پیکر اوست
[B][M1]سوسن او به گونهٔ سنبل
[M2]لالهٔ او به رنگ عبهر است
[B][M1]این ز گردون مبین که گردون نیز
[M2]با لباس کبود غمخور اوست
[B][M1]بر در آن کسی تظلم کن
[M2]که فلک شکل حلقهٔ در اوست
[B][M1]به سفر شد، کجا؟ به باغ بهشت
[M2]طوبی و سدره سایه گستر اوست
[B][M1]نزد ما هم خیال او باشد
[M2]آن کبوتر که نامه‌آور اوست
[B][M1]او خود آسود در کنار پدر
[M2]انده ما برای مادر اوست
[B][M1]پس ازین در روان دشمن باد
[M2]آنچه در سینهٔ برادر اوست
[B2]همه شروان شریک این دردند
دشمنان هم دریغ او خوردند
[B][M1]یوسفی از برادران گم شد
[M2]آفتاب از میان انجم شد
[B][M1]ای سلیمان بیار نوحهٔ نوح
[M2]که پری از میان مردم شد
[B][M1]گوهری گم شد از خزانهٔ ما
[M2]چه ز ما کز همه جهان گم شد
[B][M1]عیسی دوم آمده به زمین
[M2]باز بر اسمان چارم شد
[B][M1]موکب شهسوار خوبان رفت
[M2]لاشهٔ صبر ما دمادم شد
[B][M1]عالم از زخم مار فرقت او
[M2]دست بر سر زنان چو کژدم شد
[B][M1]نه سپهر از برای مرثیتش
[M2]ده زبان چون درخت گندم شد
[B][M1]در شبستان مرگ شد ز آن پیش
[M2]که به بستان به صد تنعم شد
[B][M1]تا کی از هجر او تظلم ما
[M2]عمر ما در سر تظلم شد
[B][M1]شو ترحم فرست خاقانی
[M2]خاصه کو عالم ترحم شد
[B2]دیده از شرم بر جهان نگماشت
هم ندیده جهان گذشت و گذاشت
[B][M1]سال عمرش دو ده نبوده هنوز
[M2]دور نه چرخ نازموده هنوز
[B][M1]نالهٔ زار دوستان بشنود
[M2]نغمهٔ زیر ناشنوده هنوز
[B][M1]به هلاکش بیازموده جهان
[M2]او جهان را نیازموده هنوز
[B][M1]شد به ناگه ربودهٔ ایام
[M2]بر ز ایام ناربوده هنوز
[B][M1]دید نیرنگ چرخ آینه رنگ
[M2]آینهٔ عیش نا زدوده هنوز
[B][M1]کفن مرگ را بسود تنش
[M2]خلعت عمر نا بسوده هنوز
[B][M1]روز عمرش خط فنا برخواند
[M2]خط شب‌رنگ نانموده هنوز
[B][M1]هست در چشم عالمی مانده
[M2]نقش آن پیکر ستوده هنوز
[B][M1]دلبرانند بر سر گورش
[M2]زلف ببریده رخ شخوده هنوز
[B][M1]رفت چون دود و دود حسرت او
[M2]کم نشد زین بزرگ دوده هنوز
[B2]ای عزیزان بر جهان این است
زهرش اندر گیای شیرین است
[B][M1]روی فریاد نیست دم مزنید
[M2]رفته رفته بود جزع مکنید
[B][M1]نتوانید هیچ درمان کرد
[M2]گر جهان سوز و آسمان شکنید
[B][M1]غلطم من چراغ دلتان مرد
[M2]شاید ار سوکوار و ممتحنید
[B][M1]ماهتان در صفر سیاه شده است
[M2]ز آن چو گردون کبود پیرهنید
[B][M1]گر صفر باز در جهان آید
[M2]رگ او را ز بیخ و بن بکنید
[B][M1]گر زمانه به عذرتان کوشد
[M2]خاک در دیدهٔ زمانه زنید
[B][M1]ور فلک شربت غرور دهد
[M2]سنگ بر ساغر فلک فکنید
[B][M1]رخصه‌تان می‌دهم به دود نفس
[M2]پرده بر روی آفتاب تنید
[B][M1]هیچ تقصیر در معزایش
[M2]مکنید ار موافقان منید
[B][M1]بشنوید از زبان خاقانی
[M2]این سخن‌ها که مقصد سخنید
[B2]باز پرسید هم خیالش را
تا چه حال است زلف و خالش را
[B][M1]ای به صورت ندیم خاک شده
[M2]به صفت ساکن سماک شده
[B][M1]از جمال تو وقت جان ستدن
[M2]مالک الموت شرمناک شده
[B][M1]جان پاک تو در صحیفهٔ خاک
[M2]جسته از نار و نور پاک شده
[B][M1]حور پیش آمده به استقبال
[M2]عقد بگشاده، حله چاک شده
[B][M1]رسته از چه چو یوسف و چو مسیح
[M2]بر فلک بی‌نهیب و باک شده
[B][M1]نفست آنجا خلیفهٔ ارواح
[M2]نقشت اینجا اسیر خاک شده
[B][M1]مرکب از چوب کرده کودک وار
[M2]پس به دروازهٔ هلاک شده
[B][M1]بی‌تماشای چشم روشن تو
[M2]چشم خورشید در مغاک شده
[B][M1]شعر خاقانی از مراثی تو
[M2]سنگ خون کرده هر کجاک شده
[A]
[B][M1]بر سر شه ره عجزیم کمر بربندیم
[M2]رخت همت ز رصدگاه خطر بربندیم
[B][M1]لاشهٔ تن که به مسمار غم افتاد رواست
[M2]رخش جان را به دلش نعل سفر بربندیم
[B][M1]بار محنت به دو بختی شب و روز کشیم
[M2]بختیان را جرس از آه سحر بربندیم
[B][M1]کاغذین جامه هدف‌وار علی‌الله زنیم
[M2]تا به تیر سحری دست قدر بربندیم
[B][M1]گه چو سوفار دهان وقت فغان بگشاییم
[M2]گه چه پیکان کمر از بحر حذر بربندیم
[B][M1]گه ز آهی کمر کوه ز هم بگشاییم
[M2]گه ز دودی به تن چرخ کمر بربندیم
[B][M1]چون جهان را نظری سوی وفا نیست ز اشک
[M2]دیده را سوی جهان راه نظر بربندیم
[B][M1]از سر نقد جوانی چه طرف بربستیم
[M2]کز بن کیسهٔ او سود دگر بربندیم
[B][M1]ز آب آتش زده کز دیده رود سوی دهان
[M2]تنگنای نفس از موج شرر بربندیم
[B][M1]چون قلم سرزده گرییم به خوناب سیاه
[M2]زیوری چون قلم از دود جگر بربندیم
[B][M1]دل که بیمار گران است بکوشیم در آنک
[M2]روزن دیده به خوناب مگر بربندیم
[B][M1]این سیه جامه عروسان را در پردهٔ چشم
[M2]حالی از اشک حلی‌های گهر بربندیم
[B][M1]تیرباران سحر هست کنون ز آتش آه
[M2]نوک پیکان را قاروره به سر بربندیم
[B][M1]بام گردون بتوانیم شکست از تف آه
[M2]راه غم را نتوانیم که در بربندیم
[B][M1]نه نه ما را هنری نیست که گردون شکنیم
[M2]خویشتن چند به فتراک هنر بربندیم
[B][M1]ناله مرغی است به پر نامه بر غصهٔ ما
[M2]مرغ را نامهٔ سربسته به پر بربندیم
[B][M1]بس سبک پر مپر ای مرغ که می نامه بری
[M2]تا ز رخ پای تو را خردهٔ زر بربندیم
[B][M1]چون سکندر پس ظلمات چه ماندیم کنون
[M2]سد خون پیش دو یاجوج بصر بربندیم
[B][M1]خاک را جای عروسی است که دردانه در اوست
[M2]نونوش عقد عروسانه به بر بربندیم
[B][M1]بگذاریم زر چهرهٔ خاقانی را
[M2]حلی آریم و به تابوت پسر بربندیم
[B2]گوهر دانش و گنجور هنر بود رشید
قبلهٔ مادر و دستور پدر بود رشید
[B][M1]دارم آن درد که عیسیش به سر می‌نرسد
[M2]اینت دردی که ز درمانش اثر می‌نرسد
[B][M1]دل پر درد تهی دو به دوائی نرسید
[M2]خود دوا بر سر این درد مگر می‌نرسد
[B][M1]اجری کام ز دیوان مرادم نرسید
[M2]چون برانند عجب داری اگر می‌نرسد
[B][M1]چه عجب گر نرسد دست به فتراک مراد
[M2]کز بلندی است به جائی که نظر می‌نرسد
[B][M1]سیل خونین که به ساق آمد و تا ناف رسید
[M2]به لب آمد چکنم بو که به سر می‌نرسد
[B][M1]روز عمر است به شام آمده و من چو شفق
[M2]غرق خونم که شب غم به سحر می‌نرسد
[B][M1]ز آتش سینه مرا صبر چو سیماب پرید
[M2]صبر پران شده را مرغ به پر می‌نرسد
[B][M1]کاشتم تخم امل برق اجل پاک بسوخت
[M2]کشتن تخم چه سود است چو بر می‌نرسد
[B][M1]ریژی از چاشنی کام به کامم نرسید
[M2]روزیی کان ننهاده است قدر می‌نرسد
[B][M1]خاک روزی است دلم گرچه هنر ریزه بسی است
[M2]ریزه بگذار که روزی به هنر می‌نرسد
[B][M1]شهر بند فلکم خستهٔ غوغای غمان
[M2]چون زیم گر به من از اشک حشر می‌نرسد
[B][M1]گریه گه گه نکند یاری از آن گریم خون
[M2]که چو خواهم مددی ساخته‌تر می‌نرسد
[B][M1]آه ازین گریه که گه بندد و گه بگشاید
[M2]که به کعب آید و گاهی به کمر می‌نرسد
[B][M1]به نمک ماند گریه به گه بست و گشاد
[M2]گرچه او را ز دی و تیر خبر می‌نرسد
[B][M1]گه که بگشاید جیحون سوی آموی شود
[M2]گه که بسته شود آتل به خزر می‌نرسد
[B][M1]گریه چون دایهٔ گه گیر کز او شیر سپید
[M2]به دو طفلان سیه پوش بصر می‌نرسد
[B][M1]اشک چون طفل که ناخوانده به یک تک بدود
[M2]باز چون خوانمش از دیده به بر می‌نرسد
[B][M1]پشت دست از ستم چرخ به دندان خوردم
[M2]گه ز خوان پایهٔ غم قوت دگر می‌نرسد
[B][M1]از بن دندان خواهم که جگر هم بخورم
[M2]چکنم چون سر دندان به جگر می‌نرسد
[B][M1]گرچه بسیار غم آمد دل خاقانی را
[M2]هیچ غم در غم هجران پسر می‌نرسد
[B2]شمسهٔ گوهر و شمع دل سرگشتهٔ من
که زوال آمدش از طالع برگشتهٔ من
[B][M1]مشکل حال چنان نیست که سر باز کنم
[M2]کار درهم شده بینم چو نظر بازکنم
[B][M1]دارم از چرخ تهی دو گله چندان که مپرس
[M2]دو جهان پر شود ار یک گله سر باز کنم
[B][M1]شبروان بار ز منزل به سحر بربندند
[M2]من سر بار تظلم به سحر باز کنم
[B][M1]ناله چون دود بپیچید و گره شد دربر
[M2]چکنم تا گرهٔ ناله ز بر باز کنم
[B][M1]آه من حلقه شود در بر و من حلقهٔ آه
[M2]می‌زنم بر در امید مگر باز کنم
[B][M1]زیرپوش است مرا آتش و بالاپوش آب
[M2]لاجرم گوی گریبان به حذر باز کنم
[B][M1]صبر اگر رنگ جگر داشت جگر صبر نداشت
[M2]اهل کو تا سر خوناب جگر باز کنم
[B][M1]سلوت دل ز کدام اهل وفا دارم چشم
[M2]چشم همت به کدام اهل خبر باز کنم
[B][M1]رشتهٔ جان که چو انگشت همه تن گره است
[M2]به کدامین سر انگشت هنر باز کنم
[B][M1]غم که چون شیر به کشتی کمرم سخت گرفت
[M2]من سگ‌جان ز کمر دامن تر باز کنم
[B][M1]با چنین شیر کمر گیر کمر چون بندم
[M2]تا نبرد کمر عمر کمر باز کنم
[B][M1]نزنم بامزد لهو و در کام که من
[M2]سر به دیوار غم آرم چو بصر باز کنم
[B][M1]کاه دیوار و گل بام به خون می‌شویم
[M2]پس در این حال چه درهای حذر بازکنم
[B][M1]خار غم در ره و پس شاد دلی ممکن نیست
[M2]کاژدها حاضر و من گنج گهر باز کنم
[B][M1]خواستم کز پی صیدی بپرم باشه مثال
[M2]صر صر حادثه نگذاشت کهد پر باز کنم
[B][M1]بر جهان می‌نکنم باز به یک بار دو چشم
[M2]چشم درد عدمم باد اگر باز کنم
[B][M1]از سر غیرت چشمی به خرد بردوزم
[M2]وز پی عبرت چشمی به خطر باز کنم
[B][M1]هفت در بستم بر خلق و اگر آه زنم
[M2]هفت پرده که فلک راست ز بر باز کنم
[B][M1]مردم چشم مرا چشم بد مردم کشت
[M2]پس به مردم به چه دل چشم دگر باز کنم
[B][M1]ز آهنین جان که در این غم دل خاقانی راست
[M2]خانه آتش زده بینند چو در باز کنم
[B][M1]بروم با سر خاکین به سر خاک پسر
[M2]کفن خونین از روی پسر باز کنم
[B2]ای مه نور ز شبستان پدر چون شده‌ای
وی عطارد ز دبستان پدر چون شده‌ای
[B][M1]پای تابوت تو چون تیغ به زر درگیرم
[M2]سر خاک تو چو افسر به گهر درگیرم
[B][M1]این منم زنده که تابوت تو گیرم در زر
[M2]کرزو بد که دوات تو به زر درگیرم
[B][M1]بر ترنج سر تابوت تو خون می‌گریم
[M2]تاش چون سیب به بیجاده مگر درگیرم
[B][M1]چون قلم تختهٔ زیر تو حلی‌دار کنم
[M2]لوح بالات به یاقوت و درر درگیرم
[B][M1]خاک پای و خط دستت گهر و مشک منند
[M2]با چنین مشک و گهر عشق ز سر درگیرم
[B][M1]خاک پای تو پر تسبیح به رخ در عالم
[M2]خط دست تو چو تعویذ به بر درگیرم
[B][M1]بی‌تو بستان و شبستان و دبستان بکنم
[M2]اول از کندن بنیاد هنر درگیرم
[B][M1]چون نبد بر تو مبارک بر و بوم پدرت
[M2]آب و آتش به بر و بوم پدر درگیرم
[B][M1]هرچه دارم بنه و سکنه بسوزم ز پست
[M2]پیشتر سوختن از بهو وطزر درگیرم
[B][M1]بدرم خانگیان را جگر و سینه و جیب
[M2]اول از جیب وشاقان بطر درگیرم
[B][M1]پشت من چون قلم توست که مادر بشکست
[M2]که بدین پشت قباهای بطر درگیرم
[B][M1]چون شب آخر ماهم به سیاهی لباس
[M2]کی قبائی ز سپیدی قمر درگیرم
[B][M1]همچو صبح از پی شب ژاله ببارم چندان
[M2]که سپیدی به سیاهی بصر درگیرم
[B][M1]آفتاب منی و من به چراغت جویم
[M2]خاصه کز سینه چراغی به سحر درگیرم
[B][M1]هر چراغی که به باد نفسش بنشانم
[M2]باز هم در نفس از تف جگر درگیرم
[B][M1]چه نشینم که قدر سوخت مرا در غم تو
[M2]برنشینم در میدان قدر درگیرم
[B][M1]دارم از اشک پیاده، ز دم سرد سوار
[M2]در سلطان فلک زین دو حشر درگیرم
[B][M1]در سیه کرده و جامه سیه و روی سیه
[M2]به سیه خانهٔ چرخ آیم و در درگیرم
[B][M1]آرزوی تو مرا نوحه‌گری تلقین کرد
[M2]کرزوی تو کنم نوحهٔ تر درگیرم
[B][M1]چند صف مویه‌گران نیز رسیدند مرا
[M2]هر زمان مویه به آئین دگر درگیرم
[B][M1]هر چه رفت از ورق عمر و جوانی و مراد
[M2]چون دریغش خورم اول ز پسر درگیرم
[B2]ای سهی سرو ندانم چه اثر ماند از تو
تو نماندی و در افاق خبر ماند از تو
[B][M1]در فراق تو ازین سوخته‌تر باد پدر
[M2]بی‌چراغ رخ تو تیره بصر باد پدر
[B][M1]تا شریکان تو را بیش نبیند در راه
[M2]از جهان بی‌تو فروبسته نظر باد پدر
[B][M1]بی‌زبان لغت آرات به تازی و دری
[M2]گوش پر زیبق و چشم آمده گر باد پدر
[B][M1]چشمهٔ نورمنا خاک چه ماوی گه توست
[M2]که فدای سر خاک تو پدر باد پدر
[B][M1]تا تو پالوده روان در جگر خاک شدی
[M2]بر سر خاک تو آلوده جگر باد پدر
[B][M1]تا تو چون مهر گیا زیر زمین داری جای
[M2]بر زمین همچو گیا پای سپر باد پدر
[B][M1]یوسفا! گرچه جهان آب حیات است، ازو
[M2]بی‌تو چون گرگ گزیده به حذر باد پدر
[B][M1]تو چو گل خون به لب آورده شدی و چو رطب
[M2]خون به چشم آمده پر خار و خطر باد پدر
[B][M1]با لب خونین چون کبک شدی و چو تذرو
[M2]چشم خونین ز تو بر سان پدر باد پدر
[B][M1]غم تو دست مهین است و کنون پیش غمت
[M2]همچو انگشت کهین بسته کمر باد پدر
[B][M1]تا که دست قدر از دست تو بربود قلم
[M2]کاغذین پیرهن از دست قدر باد پدر
[B][M1]عید جان بودی و تا روزه گرفتی ز جهان
[M2]بی‌تو از دست جهان دست به سر باد پدر
[B][M1]خاطرت جان هنر بود و خطت کان گهر
[M2]هم به جان گوهری از کان هنر باد پدر
[B][M1]ای غمت مادر رسوا شده را سوخته دل
[M2]از دل مادر تو سوخته تر باد پدر
[B][M1]چون حلی بن تابوت و نسیج کفنت
[M2]هم چنین پشت به خم روی چو زر باد پدر
[B][M1]زیر خاکی و فلک بر زبرت گرید خون
[M2]بی‌تو چون دور فلک زیر و زبر باد پدر
[B][M1]ز عذارت خط سبز و ز کفت خط سیاه
[M2]چون نبیند ز خط صبر بدر باد پدر
[B][M1]بی‌چلیپای خم مویت و زنار خطت
[M2]راهب آسا همه تن سلسله‌ور باد پدر
[B][M1]ز آنکه چون تو دگری نیست و نبیند دگرت
[M2]هر زمان نامزد درد دگر باد پدر
[B][M1]پسری کرزوی جان پدر بود گذشت
[M2]تا ابد معتکف خاک پسر باد پدر
[END]