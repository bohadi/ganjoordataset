[START][A]
[B][M1]ای دل افسرده خروشت کجاست؟
[M2]خامشی از زمزمه، جوشت کجاست؟
[B][M1]ملک سخن زیر لوای تو بود
[M2]رامش دلها ز نوای تو بود
[B][M1]طنطنهٔ پرده گشاییت کو؟
[M2]دبدبهٔ نغمه سراییت کو؟
[B][M1]زمزمهٔ سینه خراشت چه شد؟
[M2]ناله ی الماس تراشت چه شد؟
[B][M1]طرز نوایت زده از تازگی
[M2]مقرعه، بر کوس خوش آوازگی
[B][M1]زیر نگین، ملک سخن داشتی
[M2]معجز هاروت شکن داشتی
[B][M1]شور قیامت ز نیت می دمید
[M2]فیض طرب در چمنت می چمید
[B][M1]بود تو را خامهٔ مشکین رقم
[M2]ملک گشاتر، ز کیانی علم
[B][M1]رعشه قلم را ز بنانت فکند
[M2]صرصر دی سرو جوانت فکند
[B][M1]آتش غم نالهٔ جانکاه سوخت
[M2]در نفس آباد گلو، آه سوخت
[B][M1]آتش پنهان تو را دود نیست
[M2]لعل لبت خون دل آلود نیست
[B][M1]شعله برافروزی داغت نماند
[M2]پیهِ دماغی به چراغت نماند
[B][M1]آوخ ازین کلفت و افسردگی
[M2]با همه آتش نفسی، مردگی
[B][M1]محرم دل کو؟ که سرایم غمی
[M2]همنفسی کو؟ که برآرم دمی
[B][M1]خاک نشین است حزین، اخگرت
[M2]خاک نهاده ست به بالین سرت
[B][M1]مرکز خاکی نپذیرد ثبات
[M2]خیز ازبن رهگذر حادثات
[B][M1]صاف سلوکش همه آلایش است
[M2]رفتن ازین مرحله آسایش است
[B][M1]چون تو همایی، پر همّت برآر
[M2]این ده ویرانه به جغدان گذار
[B][M1]هان نشوی از هوس دیده تنگ
[M2]شیفته لیل و نهار دو رنگ
[B][M1]ز ابرص روز و شب این کهنه دهر
[M2]غیر دو رنگی نتوان یافت بهر
[B][M1]دیدهٔ پهناور بینش فروز
[M2]باز کن و دیدهٔ حیلت بسوز
[B][M1]پردهٔ شب باز به پیش چراغ
[M2]شعبده انگیز بود در دماغ
[B][M1]باصره کالیوه، کند، هوش دنگ
[M2]لعبت این پرده بود ریو و رنگ
[B][M1]لولی دنیا چه وفایی کند؟
[M2]گردش گردون چه بقایی کند؟
[B][M1]عهد سبکسر نکشیده ست دیر
[M2]مهر فلک سست و جهان زود سیر
[B][M1]از رَهِ سیلاب، خطر داشتن
[M2]ناگزران است گذر داشتن
[B][M1]ره سپر عمر ز پنجه گذشت
[M2]خاتمه بر دفتر هستی نوشت
[B][M1]نیر شیب تو دمید از شباب
[M2]صبح برافکند ز عارض نقاب
[B][M1]سبزه خزان گشت و سمن زار رست
[M2]موی چو مشک تو به کافور شُست
[B][M1]شمع فروزندهٔ سیّاره نیست
[M2]هوش به سر، نور به نظّاره نیست
[B][M1]گوهر ارزنده ات از تاج رفت
[M2]خیز که سرمایه به تاراج رفت
[B][M1]جلوهٔ تو شمع سحرگاهی است
[M2]قافله سالار نفس راهی است
[B][M1]در دلت آن شعله که افروخت درد
[M2]جسم گدازان تو را جمله خورد
[B][M1]شمع صفت، تیرگیت نور شد
[M2]بوتهٔ خارت شجر طور شد
[B][M1]پرده به دستان دگر ساز کن
[M2]خطبهٔ دیوان نو آغاز کن
[B][M1]تازه نما، بار بدی پرده را
[M2]شهد چشان، کام جگر خورده را
[B][M1]خیمه به رامشگهِ تجرید زن
[M2]وجدکنان نغمهٔ توحید زن
[A]
[B][M1]ای رقمت سلسله بند وجود
[M2]در خط فرمان تو اقلیم جود
[B][M1]راتبه خوار قلمت، مغز جان
[M2]مغزپذیر کرمت استخوان
[B][M1]نقطه ای از خامهٔ تو کاینات
[M2]رشحه ای از چشمهٔ فیضت حیات
[B][M1]پرده گشای نفس راستان
[M2]مرسله بندِ گهرِ داستان
[B][M1]نغمه طراز چمن جان و دل
[M2]جرعه دِهِ انجمن آب و گل
[B][M1]مصطبه آرای صبوحی کشان
[M2]مشغله افزای غم مهوشان
[B][M1]غازه کش چهرهٔ تابنده حور
[M2]مایه دِهِ چشمهٔ پاینده نور
[B][M1]غالیه سای قلم مشک ریز
[M2]نافه گشای نفس مشک بیز
[B][M1]روشنی چشم بلند اختران
[M2]شاهد دلهای نکومحضران
[B][M1]سرمه کش چشم جهان بین عقل
[M2]عاشقی آموز دل و دین عقل
[B][M1]بارقه افروز چراغ یقین
[M2]برق به خرمن فکن کفر و دین
[B][M1]لعل طراز خزف جزء و کل
[M2]از شرف گوهر ختم رسل
[A]
[B][M1]ای گهرافروز وجود از نخست
[M2]از تو کتاب الله معنی درست
[B][M1]خاتم این نادره وش محضری
[M2]فاتحه و خاتمهٔ دفتری
[B][M1]نور ازل طلعت غرای توست
[M2]طور، شبستانی حرای توست
[B][M1]جودی، اگر مرحله پیما شود
[M2]خاک رَهِ وادی بطحا شود
[B][M1]زندگی آموز مسیحا دمت
[M2]چشمهٔ حیوان نمی از زمزمت
[B][M1]غایت ایجادی و مقصود کل
[M2]اصل وجود همه خار و تو گل
[B][M1]مخزن علمیّ و کمال عمل
[M2]مشرق نوری و جمال ازل
[B][M1]مایه ور، از بحر سخایت سحاب
[M2]سایه نشین علمت آفتاب
[B][M1]خاک رهت ناصیه سای ملک
[M2]عدل تو معمار بنای فلک
[B][M1]سرمه کش دیدهٔ امید و بیم
[M2]گلشن ایجاد به خلق عظیم
[B][M1]شمع رخت انجمن افروز دل
[M2]داغ غمت برق هوس سوز دل
[B][M1]پیش لوای صف پیغمبران
[M2]پیش عطای کف دریادلان
[B][M1]خاک رهت جبهه تسلیمها
[M2]جزیه ده فقر تو اقلیمها
[B][M1]می برم از دولت ارشاد تو
[M2]طاعت ابن عم و اولاد تو
[A]
[B][M1]شاهسوار صف هیجا علی
[M2]واقف اسرار خفیّ و جلی
[B][M1]آیتی از منقبتش هل اتی
[M2]رایتی از مکرمتش لافتی
[B][M1]نفس نبی، باب شبیر و شبر
[M2]ناصر دین، سرور عالی گهر
[B][M1]قافله سالار همه رهروان
[M2]داغکش ناصیهٔ خسروان
[B][M1]والی ملک و ملکوت از ازل
[M2]برتر از اندیشهٔ خَلقش، محل
[B][M1]جادهٔ حق، مسلک و منهاج او
[M2]دوش نبی، پایهٔ معراج او
[B][M1]صدرنشین، صفحهٔ ایجاد را
[M2]عرش گزین، علم خدا داد را
[B][M1]ساقی جان، از می کوثر سرشت
[M2]دوستیش، سایق راه بهشت
[B][M1]یا اسدالله، ز حزین غریب
[M2]روی متاب ازکرم بی حسیب
[B][M1]پرده نیوشندهٔ فرمان توست
[M2]حلقه به گوشی ز غلامان توست
[A]
[B][M1]خامه شبی صفحه طرازی گرفت
[M2]جوهر اندیشه گدازی گرفت
[B][M1]مشک رقم شد ز دم عنبرین
[M2]نافه گشا گشت، چو آهوی چین
[B][M1]پیشهٔ عطّار وشی کرد ساز
[M2]طبله به شکّرشکنی کرد باز
[B][M1]یاسمن افشاند به نسرین طبق
[M2]سنبلِ تر سود به سیمین ورق
[B][M1]زخمه به تار نفس، افشرد دست
[M2]نغمه برآمد ز شکر خواب مست
[B][M1]غلغله ای از دل پرجوش خاست
[M2]ولولهای از لب خاموش خاست
[B][M1]گرم شد افسانهٔ افسرده ام
[M2]زد دم عیسی، شرر مردهام
[B][M1]معتکفان حجرات دماغ
[M2]انجمن آرا، چو فروزان چراغ
[B][M1]از در دل تا ملکوتی افق
[M2]برسر هم بست معانی تتق
[B][M1]ساقی فیض ازلی باده داد
[M2]دل گهر بحر خرد زاده داد
[B][M1]فیض فلاطون خرد خم گشود
[M2]زنگ ز آیینهٔ فطرت زدود
[B][M1]شد ز خروش لب صهبا زده
[M2]زاویهٔ سامعه، یونانکده
[B][M1]نغمه، صبوحی زده می ریخت، لب
[M2]سودهٔ عنبرکده می بیخت، شب
[B][M1]شوق، به کف ساغر جمشید داشت
[M2]خامه، به بر، بربط ناهید داشت
[B][M1]رابطه بر سلسلهٔ راز بست
[M2]نقطه انجام به آغاز بست
[B][M1]کام قلم، قافیه سنجی گرفت
[M2]روم نسب، طرّهٔ زنجی گرفت
[B][M1]خطبهٔ معنی، به مرادم نشد
[M2]تا دل حل کرده، مدادم نشد
[B][M1]شانه صفت، سینه به صد زخم خست
[M2]تا سر زلف سخن آمد به دست
[B][M1]لاله صفت، نازده از خون ایاغ
[M2]گل نتوان کرد به دامن ز باغ
[B][M1]صبح شد ای ساقی مشکینه موی
[M2]جامی از آن بادهٔ خورشید روی
[B][M1]باز بپیما به حزین خراب
[M2]تا دمد از خامهٔ او آفتاب
[A]
[B][M1]فیض نخستین که فروغ وجود
[M2]برقع رخسار تجلّی گشود
[B][M1]از اثر پرتو آن نور غیب
[M2]جلوه ابداع برآمد ز جیب
[B][M1]عکس ازل، آینه سازی گرفت
[M2]نقش دویی، جلوه طرازی گرفت
[B][M1]صورت زببای خرد شد پدید
[M2]حفظ احد، فاتحه بر وی دمید
[B][M1]راهنما شد به نزولی سُبُل
[M2]بر اثرش قافلهٔ جزء و کل
[B][M1]گرم تکاپوی وصول مراد
[M2]ذره و خور، رخت به صحرا نهاد
[B][M1]پای ز کاهل قدمی سست سیر
[M2]غلغله برخاست ازین کهنه دیر
[B][M1]غافل و آگاه گرفتند راه
[M2]روی به وحدتکدهٔ لاسواه
[B][M1]شیوهٔ هر یک، روش تازه ای
[M2]جنبش هر ذره به اندازه ای
[B][M1]جنبش این میلی و زان یک به خیف
[M2]سیر یکی کمّی و دیگر به کیف
[B][M1]جنبش وضعی ست یکی را دلیل
[M2]وادی أینیست یکی را، سبیل
[B][M1]مور ندارد قدم پیل رفت
[M2]زاغ نیارد روش کبک تفت
[B][M1]کوچه بسی باشد و صحرا یکی
[M2]قطره فزون از حد و دریا یکی
[B][M1]راه نوردان سبیل سفر
[M2]بر سه طریقند درین رهگذر
[B][M1]آن یکی از علم، معلم خطاب
[M2]وین ز تعلّم به سبیل صواب
[B][M1]قسم سوم، خرمگسان عتُل
[M2]گردن جان، داده به تعذیب غُل
[B][M1]صبح خرد چون عَلَم خود فراشت
[M2]نیل شقاوت به جبین، جهل داشت
[END]