[START][A]
[B][M1]جامی سخن بر آینه دل بود چو زنگ
[M2]زین زنگ به که آینه خود دهی صفا
[B][M1]اعراض کن ز شعر که شغلیست بس عریض
[M2]این چند روزه عمر به آن کی کند وفا
[B][M1]وز زانکه نیست طاقت اعراض ازان تو را
[M2]حمد خدای پیشه کن و نعت مصطفی
[A]
[B][M1]هیچ کس را نشود دنیی و دین جمع به هم
[M2]وای آن کس که به دنییست گرفتار شده
[B][M1]لفظ دین بر سر دینار چه باشد یعنی
[M2]دین دنیی طلبان در سر دینار شده
[A]
[B][M1]جامی آمد درین سرای نبرد
[M2]دولت مرد عقل مادرزاد
[B][M1]وگر آن نیز نیست شیوه ادبی
[M2]کرده حاصل ز خدمت استاد
[B][M1]وگر آن نیز نیست سیم و زری
[M2]که شود پرده پوش شر و فساد
[B][M1]وگر آن نیز نیست حادثه ای
[M2]که کند نخل عمرش از بنیاد
[A]
[B][M1]آن شنیدستی که کناسی ز سرگین زیر بار
[M2]گفت شکر آن را که از عزت مرا سر برافراخت
[B][M1]بوالفضولی طعنه زد کای کار تو سرگین کشی
[M2]کی خردمند این هنر را مایه عزت شناخت
[B][M1]گفت کای نادان کدامین عز ازان افزون بود
[M2]کز پی روزی به امثال تو محتاجم نساخت
[A]
[B][M1]درونی پر طمع جامی مزن طعن
[M2]که در طبع فلان ممسک کرم نیست
[B][M1]چو آید در میان میزان انصاف
[M2]طمع در خست از امساک کم نیست
[A]
[B][M1]رنج بیگانه در سفر بردن
[M2]زآشنای وطن بسی بهتر
[B][M1]زیستن چون به کام خصم بود
[M2]مردن از زیستن بسی بهتر
[A]
[B][M1]هرچه خواهی بگویی ای خواجه
[M2]بکن اندیشه اول از سر هوش
[B][M1]گر بود خیر سامع و قایل
[M2]بگشا لب وگر نه باش خموش
[A]
[B][M1]خوش آمد صحبت احباب جامی
[M2]ولیکن ترک صحبت زان به آمد
[B][M1]طراز کسوت صحبت درین بزم
[M2]وجدت الناس اخبر تقله آمد
[A]
[B][M1]یاد دارم از کهن پیری که در حمام گفت
[M2]کین سخن پرسید روزی کهتری از مهتری
[B][M1]چیست سر آنکه در حمام هرکس پا نهد
[M2]بر دل غمگین او بگشاید از شادی دری
[B][M1]گفت سرش آنکه با او نیست زاسباب جهان
[M2]غیر طاس و فوطه ای آن نیز ازان دیگری
[A]
[B][M1]ای که در تاج و نگین داری روی
[M2]تا به کی تاج و نگین خواهد ماند
[B][M1]ملک هستی همه طی خواهد شد
[M2]نه زمان و نه زمین خواهد ماند
[B][M1]تا توانی به جهان نیکی کن
[M2]کز جهان با تو همین خواهد ماند
[A]
[B][M1]هر قلمزن راکه باشد ظلم خوی
[M2]دفع ظلمش تیغ عدل شاه به
[B][M1]تا شود کوتاه دست ظلم او
[M2]یک بدست از دست او کوتاه به
[A]
[B][M1]ای کریمانی که پیش چشمتان
[M2]خاک باشد سیم صرف و زر ناب
[B][M1]مادحان چون بر شما آرند روی
[M2]فی وجوه المادحین احثوا التراب
[A]
[B][M1]شدی جامی چو پیر از گردش دهر
[M2]ز پیوند جوانان گوشه ای گیر
[B][M1]به یاد آر آنکه در عهد جوانی
[M2]نمی آمد تو را خوش صحبت پیر
[A]
[B][M1]غافلی می گفت کای بنا بنای خانه ام
[M2]ساز محکم ور نه زانم غیر درد و غم چه سود
[B][M1]زیرکی بشنید گفتا چون بنای عمر ما
[M2]سخت سست آمد بنای آب و گل محکم چه سود
[A]
[B][M1]ای وجودت به دانش و بخشش
[M2]دفتر فضل و جود را فهرست
[B][M1]من فرستادم آنچه وعده نبود
[M2]تو هم آن وعده کرده را بفرست
[A]
[B][M1]جامیا تا به کی غم مهمان
[M2]می خوری غم برای خود می خور
[B][M1]هر کسی گو مواید نعمت
[M2]از سماط خدای خود می خور
[B][M1]نخورد گر به خانه ات روزی
[M2]گو رو و در سرای خود می خور
[A]
[B][M1]می خورد طعمه های رنگارنگ
[M2]خواجه از کسب اشتهای دروغ
[B][M1]می دمد بادهای ناخوشبوی
[M2]معده بر سبلت وی از آروغ
[B][M1]نگشاید فقیر روزه خویش
[M2]جز به نان جوین و تره و دوغ
[B][M1]می شود هرچه می خورد نوری
[M2]که رسد زان به آفتاب فروغ
[A]
[B][M1]هر چند شود عدو زبونت
[M2]سررشته حزم را مکن گم
[B][M1]چون مار فتد به زیر پایت
[M2]پا بر سرمار نه نه بر دم
[A]
[B][M1]کنم حرفی ز حکمت بر تو املا
[M2]که شاید گر به آب زر نویسی
[B][M1]به زهر خویش اگر دست آوری به
[M2]که از شهد کسان انگشت لیسی
[A]
[B][M1]آن یکی خواهد به شهوت زن که تا فرزند او
[M2]بعد مرگ از وی بماند در جهان نایب مناب
[B][M1]وان دگر سازد سرا و خانه تا زآفاب دهر
[M2]یک زمان فارغ نشیند کامگار و کامیاب
[B][M1]جمله زین غافل که هر ساعت ز آگاهان غیب
[M2]می رسد بانگ لدوا للموت و ابنوا للخراب
[A]
[B][M1]زاهل شر جامی اگر صد زخم بر جان آیدت
[M2]جز دعای خیرشان حرفی مده از دل برون
[B][M1]از نبی نامد چو بر درج گهر سنگین رسید
[M2]جز صدای اهد قومی انهم لا یعلمون
[A]
[B][M1]دیده درد دیده را گفتند
[M2]حالت امروز هیچ خوشتر هست
[B][M1]گفت آری خوشم ولی هر دم
[M2]رنجه می داردم عیادت دست
[A]
[B][M1]کلامت بس دقیق افتاد کلا
[M2]که در دقت ز مو فرقش توان کرد
[B][M1]لطافت در سخنهای لطیفت
[M2]سرت کالماء او کاللون فی الورد
[A]
[B][M1]دی حاسد کم موی ز اشعار افاضل
[M2]می خواند قصاید چه مسجع چه مرصع
[B][M1]گفتم که کند باب هنر قرع بدینسان
[M2]برداشت به دعوی سر و گفتا آنا اقرع
[A]
[B][M1]ای سفله بس که گفته تو خنده آورد
[M2]خوانند مردمان پی دفع ملالتش
[B][M1]گفتی بود جزالت شعرم چنانکه آب
[M2]خواهد فرو رود به زمین از خجالتش
[B][M1]آری به هر که شعر بری لت بود جزاش
[M2]کو شعر کس که باشد ازینسان جزا لتش
[A]
[B][M1]تازی سوار مجنون ملک سخن گرفته
[M2]در نکته های تازی با وی سخن ندارم
[B][M1]لیکن به گاه جولان میدان فارسی را
[M2]مجنون دیگر آمد انگشت نی سوارم
[A]
[B][M1]فرزند ظهیرالدین پنجم ز محرم
[M2]در منتصف ظهر شد آرام دل ما
[B][M1]جز «ذلک عیسی » نشد از غیب اشارت
[M2]جستیم چو نامش ز رقم نامه اسما
[B][M1]ملفوظ ز عیسی چو شمارند نه مکتوب
[M2]تاریخ ولادت بودش «ذلک عیسا»
[A]
[B][M1]نور دیده ظهیر دین که فتاد
[M2]دادن و بردنش به هم نزدیک
[B][M1]بود برقی ز آسمان کرم
[M2]زادن و مردنش به هم نزدیک
[A]
[B][M1]خوشنویسی چو عارض خوبان
[M2]سخنم را به خط خوب آراست
[B][M1]لیک در هر غزل به سهو قلم
[M2]گاه چیزی فزود و گاهی کاست
[B][M1]کردم اصلاح آن من از خط خویش
[M2]گر چه نامد چنانچه دل می خواست
[B][M1]هر چه او کرده بود با سخنم
[M2]با خط او قصور کردم راست
[A]
[B][M1]به کلک فلان خوشنویس شعر مرا
[M2]نزد رقم که نه هر بیت شد به زخمی خاص
[B][M1]کنون من از پی اصلاح شعر بر خط او
[M2]قلمتراش کشیدم که «الجروح قصاص »
[A]
[B][M1]فغان از دست آن کاتب که کلکش
[M2]به بیش و کم نویسی شد فسانه
[B][M1]ز بیش و کم نویسیهای او شعر
[M2]ز بحر و وزن ماند بر کرانه
[B][M1]نوشت از مثنوی بهرم کتابی
[M2]که چون جویم ز نظم آنجا نشانه
[B][M1]نیابم زان نشانه جز بیاضی
[M2]که دارد هر دو مصرع در میانه
[A]
[B][M1]جدول آسا درین صحیفه راز
[M2]گرد هر صفحه صفحه گردیدم
[B][M1]چون حدود خطایش از خط خوش
[M2]نافه آمیز و مشکبو دیدم
[B][M1]به دو انگشت گزلک و خامه
[M2]نافه های خطا ازو چیدم
[A]
[B][M1]نغز خط دلبری فرستادم
[M2]همچو یوسف یگانه در خوبی
[B][M1]بو که یابد ز شهریار جهان
[M2]نظر التفات یعقوبی
[A]
[B][M1]جهان پناها بادت خدا پناه که شد
[M2]ز نقشبندی لطفت جهان نگارستان
[B][M1]شکار چنگل باز ظفر شکارت باد
[M2]هزار طایر دولت درین شکارستان
[B][M1]ز نوک خامه یکی روضه کرده ام ترتیب
[M2]که پیش دیده حاسد نموده خارستان
[B][M1]به کشور تو فرستاده شد بدان امید
[M2]که از نسیم قبولت شود بهارستان
[A]
[B][M1]یکی خمسه ارسال کردم که خامه
[M2]چو پا بهر تسوید او سوده تارک
[B][M1]پی بهره گیری ز خوان کرامت
[M2]به کف بادت این خمسه خمس المبارک
[A]
[B][M1]عروس حجله طبعم که شاهد سخن است
[M2]ز آب و خاک خراسان چو دید ناسازی
[B][M1]وداع کرد مرا و نهاد روی به روم
[M2]به عزم خدمت شاه مجاهد غازی
[A]
[B][M1]دی فرستاد قطعه ای سوی من
[M2]نکته دانی ز زمره فضلا
[B][M1]کرده لفظی سه چار ازان به دو نیم
[M2]تا کند عاجز از جواب مرا
[B][M1]گفتم اندر جواب او کای مف  . . .
[M2]. . . خر خلق خدا و قاضی حا . . .
[B][M1]. . . جت اصحاب متصف به فضی  . . .
[M2]. . . لت بسیار خواهمت به دعا
[A]
[B][M1]به فضل عام تو یا رب که در سرای وجود
[M2]دقیقه ای ز فنون کرم فرونگذاشت
[B][M1]به صنع تو که ندیده مدوز کلک و مداد
[M2]به لوح ساده هستی هزار نقش نگاشت
[B][M1]که بخش دولت جاوید شهریاری را
[M2]که فیض خود از هیچ کس دریغ نداشت
[B][M1]بلند مرتبه یعقوب بن حسن که ز عدل
[M2]لوای جاه و جلالت به آسمان افراشت
[B][M1]حساب حاصل او جز خدا نداند کس
[M2]به کشتزار جهان بس که تخم نیکی کاشت
[A]
[B][M1]دی به کف دیوان خود گفتی که از صاحبدلان
[M2]کی بود لایق که از پیش نظر دورش نهند
[B][M1]شد دلت رنجه چو گفتم بر سر گور توباد
[M2]کن وصیت تا چو میری با تو در گورش نهند
[A]
[B][M1]گفته ای کعبه بود خانه من
[M2]لیکن این پیش خرد ممنوع است
[B][M1]نه در او« امنهم من خوف » است
[M2]نه در او« اطعمهم من جوع » است
[A]
[B][M1]دست در تن تن بسیار مزن ای مطرب
[M2]رونقی می دهش از شعر نکو گفتاری
[B][M1]جان این تن تن بیهوده تو شعر خوش است
[M2]هست هر تن که در او جان نبود مرداری
[A]
[B][M1]چو گشت این قصب جامه یعنی که خامه
[M2]به تسوید این نسخه خوش مشرف
[B][M1]به لحن صریر این صدا آمد از وی
[M2]که نعم المؤلف و نعم المؤلف
[A]
[B][M1]هرکه خواهد که در زمانه به جود
[M2]به صد آوازه نامزد گردد
[B][M1]گو دو کف صفر کن به بخشش مال
[M2]که یکی از دو صفر صد گردد
[A]
[B][M1]به نان خشک کاوردی به پیشم
[M2]چرا باشی به جود خویش غره
[B][M1]کماج خیمه را ماند که نتوان
[M2]ز وی کندن به دندان نیم ذره
[B][M1]چو نان تو ز چوب آمد چه بودی
[M2]که بودی زآهنم دندان چو اره
[A]
[B][M1]خواجه آورد بهر سفره ما
[M2]پشت آن یک دو گوسفند که کشت
[B][M1]لیکن از دست نخوت جودش
[M2]نشد آلوده ام به آن انگشت
[B][M1]هست ازان با خودش تصور آن
[M2]که به حاتم همی رسد به دو پشت
[A]
[B][M1]پشت و پهلویی رساند از خوان شه دهدار و گفت
[M2]خصم گو دندان مزن گر نیک یا بد می خورم
[B][M1]اجره حمالی پشت است این پهلو مرا
[M2]لقمه ای گر می خورم از پهلوی خود می خورم
[A]
[B][M1]به دهدار گفتم که بردار بخش
[M2]ازان صره کز وی سر افراشتم
[B][M1]ز انصاف دم زد کزان بخش من
[M2]همان بس که در راه برداشتم
[A]
[B][M1]خواجه دارد اشتری و خیمه ای
[M2]در سفر راضی به قوت لایموت
[B][M1]اشتری چون عنکبوت از لاغری
[M2]خیمه بالایش کبیت العنکبوت
[A]
[B][M1]می گفت دی خطیب که خواهم نشان شاه
[M2]تا اسب من ز ایلچیان کم کشد گزند
[B][M1]گفتم فروش اسب و بخر بهر خود خری
[M2]زیرا که هست بهر خطابت خری پسند
[A]
[B][M1]دی به حمام اندرون از فرق آن مه سرتراش
[M2]جمع می کرد آنچه می افکند در یک کاسه آب
[B][M1]بعد ازان کیسه به کف دلاک بر وی دست یافت
[M2]کیسه می مالید بر سیمین تنش با صد شتاب
[B][M1]هردو چون از خدمت آن فرق و تن فارغ شدند
[M2]آن به کاسه مشک تر برد این به کیسه سیم ناب
[A]
[B][M1]جامیا زان چه حاصل ار به مثل
[M2]بگذری از صد و دویست شوی
[B][M1]اخر کار نیست خواهی شد
[M2]نیست شو پیش ازانکه نیست شوی
[A]
[B][M1]به صحرا دید ماری آن مخنث
[M2]که از مردی نبودش هیچ رنگی
[B][M1]ز بیم مار می لرزید و می گفت
[M2]که اینک مار کو مردی و سنگی
[A]
[B][M1]به فصل دی از برفهای پیاپی
[M2]فتاده ست در خانه ام قحطسالی
[B][M1]نه از گوشت چندان که آید به دندان
[M2]نه از هیمه چندان که سازم خلالی
[END]