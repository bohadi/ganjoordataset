[START][A]
[B][M1]چون نیست شدی هست ببودی صنما[M2]چون خاک شدی پاک شدی لاجرما
[B][M1]وای ای مردم داد زعالم برخاست[M2]جرم او کند و عذر مرا باید خواست
[B][M1]مرغی به سر کوه نشست و برخاست[M2]بنگر که از آن کوه چه افزود و چه کاست
[B][M1]بی غم دل کیست تا بدان مالم دست[M2]بی غم دل زنگیان شوریدهٔ مست
[B][M1]جز درد دل از نظارهٔ خوبان چیست[M2]آنرا که دو دست و کیسه از سیم تهیست
[B][M1]فاساختن و خوی خوش و صفرا هیچ[M2]تا عشق میان ما بماند بی هیچ
[B][M1]آنرا که کلاه سر بباید زد و برد[M2]زانست که او بزرگ را دارد خرد
[B][M1]آنجا که مرا با تو همی هست دیدار[M2]آنجا روم و روی کنم در دیوار
[B][M1]تا با تو تویی ترا بدین حرف چه کار[M2]کین آب حیاتست ز آدم بیزار
[B][M1]گر من به ختن ز یار وادارم دست[M2]باورد و نسا و طوس یار من بس
[B][M1]فاساختن و روی خوش و صفرا کم[M2]تا عهد میان ما بماند محکم
[B][M1]من گبر بدم کنون مسلمان گشتم[M2]بد عهد بدم کنون به فرمان گشتم
[B][M1]جایی که حدیث تو کند خندانم[M2]خندان خندان به لب برآید جانم
[B][M1]اشتربان را سرد نباید گفتن[M2]او را چو خوشست غریبی و شب رفتن
[B][M1]از ترکستان که بود آرندهٔ تو[M2]گو رو دیگر بیار مانندهٔ تو
[B][M1]زلفت سیهست مشک را کان گشتی[M2]از بس که بجستی تو همه آن گشتی
[B][M1]گر آنچه بگفته‌ای به پایان نبری[M2]گر شیر شوی زدست ما جان نبری
[B][M1]هر جا که روی دو گاو کارند و خری[M2]خواهی تو بمرو باش خواهی بهری
[B][M1]آراسته و مست به بازار آیی[M2]ای دوست نترسی که گرفتار آیی
[A]
[B][M1]مرد باید که جگر سوخته چندان بودا[M2]نه همانا که چنین مرد فراوان بودا[A]
[B][M1]کار چون بسته شود بگشایدا[M2]وز پس هر غم طرب افزایدا[A]
[B][M1]خداوندا بگردانی بلا را[M2]ز آفتها نگه داری تو ما را
[A]
[B][M1]به حق هر دو گیسوی محمد[M2]زبون گردان زبردستان ما را[A]
[B][M1]نسیما جانب بستان گذر کن[M2]بگو آن نازنین شمشاد ما را
[B][M1]به تشریف قدوم خود زمانی[M2]مشرف کن خراب آباد ما را
[A]
[B][M1]چون مرا دیدی تو او را دیده‌ای[M2]چون ورا دیدی تو دیدی مر مرا
[A]
[B][M1]گر من این دوستی تو ببرم تا لب گور[M2]بزنم نعره ولیکن ز تو بینم هنرا
[A]
[B][M1]گرفت خواهم زلفین عنبرین ترا[M2]به بوسه نقش کنم برگ یاسمین ترا
[B][M1]هر آن زمین که تو یک ره برو قدم بنهی[M2]هزار سجده برم خاک آن زمین ترا
[B][M1]هزار بوسه دهم بر سخای نامهٔ تو[M2]اگر ببینم بر مهر او نگین ترا
[B][M1]به تیغ هندی گو دست من جدا بکنند[M2]اگر بگیرم روزی من آستین ترا
[B][M1]اگر چه خامش مردم که شعر باید گفت[M2]زبان من به روی گردد آفرین ترا
[A]
[B][M1]در شب تاریک برداری نقاب از روی خویش[M2]مرد نابینا ببیند بازیابد راه را
[B][M1]طاقت پنجاه روزم نیست تا بینم ترا[M2]دلبرا شاها ازین پنجه بیفگن آه را
[B][M1]پنج و پنجاهم نباید هم کنون خواهم ترا[M2]اعجمی‌ام می‌ندانم من بن و بنگاه را
[A]
[B][M1]هر کسی محراب کردست آفتاب و سنگ و چوب[M2]من کنون محراب کردم آن نگارین روی را
[A]
[B][M1]با عاشقان نشین و همه عاشقی گزین[M2]با هر که نیست عاشق کم کن قرینیا
[B][M1]باشد گه وصال ببینند روی دوست[M2]تو نیز در میانهٔ ایشان ببینیا
[A]
[B][M1]آتش نمرود هرگز پور آذر را نسوخت[M2]پور آذر پیش ازین آتش چو خاکستر شده‌است
[B][M1]تا بدین آتش نسوزی تو یقین صافی نه‌ای[M2]خواه گو دیوانه خوانی خواه گویی بیهده‌است
[B][M1]ای دریغا جان قدسی کز همه پوشیده‌است[M2]بس که دیدست روی او یا نام او بشنیده‌است
[B][M1]هر که بیند در زمان آن حسن او کافر شود[M2]ای دریغا کین شریعت کفر ما ببریده‌است
[B][M1]کون و کان بر هم زن و از خود برون شو یک رهی[M2]کین چنین جان را خدا از دو جهان بگزیده‌است
[A]
[B][M1]امروز بهر حالی بغداد بخاراست[M2]کجا میر خراسانست پیروزی آنجاست
[A]
[B][M1]ساقی تو بده باده و مطرب تو بزن رود[M2]تا می‌خورم امروز که وقت طرب ماست
[A]
[B][M1]می هست و درم هست و بت لاله رخان هست[M2]غم نیست و گر هست نصیب دل اعداست
[A]
[B][M1]هر آن دلی که ترا، سیدی بدان نظرست[M2]خطر گرفت اگرچه حقیر و بی‌خطرست
[A]
[B][M1]اگرچه خرد یکی شاخک گیاه بود[M2]که تو بدو نگری زادسرو غاتفرست
[A]
[B][M1]هر آن دلی که نهفتست زیر هفت زمین[M2]که تو بدو نگری همتش ز عرش برست
[A]
[B][M1]صاحب خبران دارم آنجا که تو هستی[M2]یک دم زدن از حال تو غافل نیم ای دوست
[A]
[B][M1]ای ترک جان نکرده و جانانت آرزوست[M2]زنار نابریده و ایمانت آرزوست
[B][M1]در هیچ وقت خدمت مردی نکرده‌ای[M2]و آنگه نشسته صحبت مردانت آرزوست
[A]
[B][M1]رنج مردم ز پیشی و بیشیست[M2]راحت و ایمنی ز درویشیست
[B][M1]بر گزین زین جهان یکی و بس[M2]گرت با دانش و خرد خویشیست
[A]
[B][M1]از دوست پیام آمد کاراسته کن کار[M2]مهر دل پیش آر و فضول از ره بردار
[B][M1]اینست شریعت[M2]اینست طریقت
[A]
[B][M1]ای روی تو چو روز دلیل موحدان[M2]وی موی تو چنان چو شب ملحد از لحد
[B][M1]ای من مقدم از همه عشاق چون تویی[M2]مر حسن را مقدم چون از کلام قد
[B][M1]مکی به کعبه فخر کند مصریان به نیل[M2]ترسا به اسقف و علوی به افتخار جد
[B][M1]فخر رهی بدان دو سیه چشمکان تست[M2]کامد پدید زیر نقاب از بر دو خد
[A]
[B][M1]از دوست به هر چیز چرا بایدت آزرد[M2]کین عیش چنین باشد گه شادی و گه درد
[B][M1]گر خوار کند مهتر خواری نکند عیب[M2]چون باز نوازد شود آن داغ جفا سرد
[B][M1]صد نیک به یک بد نتوان کرد فراموش[M2]گر خار بر اندیشی خرما نتوان خورد
[B][M1]او خشم همی گیرد تو عذر همی خواه[M2]هر روز به نو یار دگر می‌نتوان نکرد
[A]
[B][M1]آری چنین کنند کریمان که شاه کرد[M2]سوی رهی بچشم بزرگی نگاه کرد
[A]
[B][M1]هر آن شمعی که ایزد برفروزد[M2]کسی کش پف کند سبلت بسوزد
[A]
[B][M1]برون ز گوشه بهشت برین سقر باشد[M2]فزون ز توشه شکر معده بار خر باشد
[B][M1]هر آنکه توشهٔ روزی و گوشه‌ای دارد[M2]به راستی ملک ملک بحر و بر باشد
[B][M1]زیادت از سرت ار یک کله بدست آری[M2]به خاکپای قناعت که درد سر باشد
[A]
[B][M1]عاشقی خواهی که تا پایان بری[M2]بس که بپسندید باید ناپسند
[B][M1]زشت باید دید و انگارید خوب[M2]زهر باید خورد و انگارید قند
[B][M1]توسنی کردم ندانستم همی[M2]کز کشیدن سخت‌تر گردد کمند
[A]
[B][M1]با خلق هر کرم که کند هم خدا کند[M2]باشد که ناگهی نگهی هم بما کند
[A]
[B][M1]مرا تو راحت جانی معاینه نه خبر[M2]کرا معاینه آمد خبر چه سود کند
[A]
[B][M1]هیچ صورتگر بصد سال از بدایع وزنگار[M2]آن نداند کرد و نتواند که یک باران کند
[A]
[B][M1]او درین فکر تا به ما چه کند[M2]ما درین فکر تا خدا چه کند
[A]
[B][M1]ما دل آسوده تا خدا چه کند[M2]خواجه در حیله تا به ما چه کند
[A]
[B][M1]بزیر قبهٔ تقدیس مست مستانند[M2]که هر چه هست همه صورت خدا دانند
[A]
[B][M1]کار همه راست چنانکه بباید[M2]حال شادیست شاد باشی شاید
[B][M1]انده و اندیشه را دراز چه داری[M2]دولت تو خود همان کند که بباید
[B][M1]رای وزیران ترا به کار نیاید[M2]هر چه صوابست بخت خود فرماید
[B][M1]چرخ نیارد بدیل تو ز خلایق[M2]وانکه ترا زاد نیز چون تو نزاید
[B][M1]ایزد هرگز دری نبندد بر تو[M2]تا صد دیگر به بهتری نگشاید
[A]
[B][M1]خوش آید او را چون من بناخوشی باشم[M2]مرا که خوشی او بود ناخوشی شاید
[B][M1]مرا چو گریان بیند بخندد از شادی[M2]مرا چو کاسته بیند کرشمه بفزاید
[A]
[B][M1]هر باد که از سوی بخارا بمن آید[M2]با بوی گل و مشک و نسیم سمن آید
[B][M1]بر هر زن و هر مرد کجا بروزد آن باد[M2]گویی مگر آن باد همی از ختن آید
[A]
[B][M1]نی نی ز ختن باد چنان خوش نوزد هیچ[M2]کان باد همی از بر معشوق من آید
[B][M1]هر شب نگرانم به یمن تا تو بر آیی[M2]زیرا که سهیلی و سهیل از یمن آید
[B][M1]کوشم که بپوشم صنما نام تو از خلق[M2]تا نام تو کم در دهن انجمن آید
[B][M1]با هر که سخن گویم اگر خواهم و گر نی[M2]اول سخنم نام تو اندر دهن آید
[A]
[B][M1]بده تو بار خدایا درین خجسته سفر[M2]هزار نصرت و شادی هزار فتح و ظفر
[B][M1]به حق چار محمد به حق چار علی[M2]بدو حسن به حسین و به موسی و جعفر
[A]
[B][M1]چیست ازین خوبتر در همه آفاق کار[M2]دوست به نزدیک دوست یار به نزدیک یار
[B][M1]دوست بر دوست رفت یار به نزدیک یار[M2]خوشتر ازین در جهان هیچ نبوده‌است کار
[A]
[B][M1]خوبتر اندر جهان ازین چه بود کار[M2]دوست بر دوست رفت و یار بر یار
[B][M1]آن همه اندوه بود و این همه شادی[M2]آن همه گفتار بود و این همه کردار
[B][M1]دوست بر دوست رفت یار بر یار[M2]خوشتر ازین هیچ در جهان نبود کار
[A]
[B][M1]حق تعالی که مالک الملکست[M2]لیس فی الملک غیره مالک
[B][M1]برساند به یکدگر ما را[M2]انه قادر علی ذلک
[A]
[B][M1]معدن شادیست این معدن جود و کرم[M2]قبلهٔ ما روی یار قبلهٔ هر کس حرم
[A]
[B][M1]دریغم آید خواندن گزاف وار دو نام[M2]بزرگوار دو نام از گزاف خواندن عام
[B][M1]یکی که خوبان را یکسره نکو خوانند[M2]دگر که عاشق گویند عاشقان را نام
[B][M1]دریغم آید چون مر ترا نکو خوانند[M2]دریغم آید چون بر رهیت عاشق نام
[A]
[B][M1]نظری فگن به حالم که ز دست رفت کارم[M2]به کسم مکن حواله که به جز تو کس ندارم
[B][M1]تو چو صاحب عطایی طلب منست از تو[M2]چو تو غالبی بهر کس به تو خویش می‌سپارم
[A]
[B][M1]بوالعجب یاری ای یار خراسانی[M2]بندهٔ بوالعجبی‌های خراسانم
[A]
[B][M1]همه جمال تو بینم چو دیده باز کنم[M2]همه تنم دل گردد که با تو راز کنم
[B][M1]حرام دارم با دیگران سخن گفتن[M2]کجا حدیث تو آمد سخن دراز کنم
[A]
[B][M1]مدتی هست که ما از خم وحدت مستیم[M2]شیشهٔ کثرت این طایفه را بشکستیم
[B][M1]اینکه گویند فنا هست غلط میگویند[M2]تا خدا هست درین معرکه ما هم هستیم
[A]
[B][M1]بس که جستم تا بیابم من از آن دلبر نشان[M2]تا گمان اندر یقین گم شد یقین اندر گمان
[B][M1]تا که می‌جستم ندیدم تا بدیدم گم شدم[M2]گم شده گم کرده را هرگز کجا یابد نشان
[B][M1]در خیال من نیامد در یقینم هم نبود[M2]بی نشانی که صواب آید ازو دادن نشان
[B][M1]چند گاهی عاشقی برزیدم و پنداشتم[M2]خویشتن شهره بکرده کو چنین و من چنان
[B][M1]در حقیقت چون بدیدم زو خیالی هم نبود[M2]عاشق و معشوق من بودم ببین این داستان
[A]
[B][M1]تعویذ گشت خوی بدان روی خوب را[M2]ورنه به چشم بد بخورندیش مردمان
[A]
[B][M1]تو چنانی که ترا بخت چنانست و چنان[M2]من چنینم که مرا بخت چنینست و چنین
[A]
[B][M1]با عاشقان نشین و همه عاشقی گزین[M2]با هر که نیست عاشق کم گوی و کم نشین
[B][M1]باشد که در وصال تو بینند روی دوست[M2]تو نیز در میانهٔ ایشان نه‌ای ببین
[A]
[B][M1]ترا روی زرد و مرا روی زرد[M2]تو از مهر و ماه و من از مهر ماه
[A]
[B][M1]بر فلک بر دو مرد پیشه ورند[M2]آن یکی درزی آن دگر جولاه
[B][M1]این ندوزد مگر قبای ملوک[M2]و آن نبافد مگر گلیم سیاه
[A]
[B][M1]ما و همین دوغ وا و ترب و ترینه[M2]پختهٔ امروز یا ز باقی دینه
[B][M1]عز ولایت به ذل عزل نیرزد[M2]گرچه ترا نور حاج تا به مدینه
[A]
[B][M1]حال عالم سر بسر پرسیدم از فرزانه‌ای[M2]گفت: یا خاکیست یا بادیست یا افسانه‌ای
[B][M1]گفتمش، آن کس که او اندر طلب پویان بود؟[M2]گفت: یا کوریست یا کریست یا دیوانه‌ای
[B][M1]گفتمش: احوال عمر ما چه باشد عمر چیست؟[M2]گفت: یا برقیست یا شمعیست یا پروانه‌ای
[B][M1]بر مثال قطرهٔ برفست در فصل تموز[M2]هیچ عاقل در چنین جاگاه سازد خانه‌ای
[B][M1]یا مثال سیل خانست آب در فصل بهار[M2]هیچ زیرک در چنین منزل فشاند دانه‌ای
[B][M1]فیلسوفی گفت: اندر جانب هندوستان[M2]حکمتی دیدم نوشته بر در بت خانه‌ای
[B][M1]گفتم: آن حکمت چه حکمت بود؟ گفت: این حکمتست[M2]آدمی را سنگ و شیشه چرخ چون دیوانه‌ای
[B][M1]نعمت دنیا و دنیا نزد حق بیگانه است[M2]هیچ عاقل مهر ورزد با چنین بیگانه‌ای؟
[A]
[B][M1]ای بار خدا به حق هستی[M2]شش چیز مرا مدد فرستی
[B][M1]ایمان و امان و تن درستی[M2]فتح و فرج و فراخ دستی
[A]
[B][M1]ای ساقی پیش آر ز سرمایهٔ شادی[M2]زان می‌که همی تابد چون تاج قبادی
[B][M1]زان باده که با بوی گل و گونهٔ لعلست[M2]قفل در کرمست و کلید در شادی
[A]
[B][M1]ایا بر جان ما ماهر چو بر شطرنج اهوازی[M2]چو ما را شاه مات آید ترا سپری شود بازی
[A]
[B][M1]تنگ دلی نی و دل تنگ نی[M2]تنگدلان را بر ما رنگ نی
[A]
[B][M1]صاحب خبران دارم آنجا که تو هستی[M2]یا جمله مرا هستی یا عهد شکستی
[B][M1]یک دم زدن از حال تو غافل نیم ای دوست[M2]صاحب خبران دارم آنجا که تو هستی
[END]