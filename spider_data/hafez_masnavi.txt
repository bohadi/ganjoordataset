[START][A]
[B][M1]الا ای آهوی وحشی کجایی[M2]مرا با توست چندین آشنایی
[B][M1]دو تنها و دو سرگردان دو بی‌کس[M2]دد و دامت کمین از پیش و از پس
[B][M1]بیا تا حال یکدیگر بدانیم[M2]مراد هم بجوییم ار توانیم
[B][M1]که می‌بینم که این دشت مشوش[M2]چراگاهی ندارد خرم و خوش
[B][M1]که خواهد شد بگویید ای رفیقان[M2]رفیق بیکسان یار غریبان
[B][M1]مگر خضر مبارک پی درآید[M2]ز یمن همتش کاری گشاید
[B][M1]مگر وقت وفا پروردن آمد[M2]که فالم لا تذرنی فرداً آمد
[B][M1]چنینم هست یاد از پیر دانا[M2]فراموشم نشد، هرگز همانا
[B][M1]که روزی رهروی در سرزمینی[M2]به لطفش گفت رندی ره‌نشینی
[B][M1]که ای سالک چه در انبانه داری[M2]بیا دامی بنه گر دانه داری
[B][M1]جوابش داد گفتا دام دارم[M2]ولی سیمرغ می‌باید شکارم
[B][M1]بگفتا چون به دست آری نشانش[M2]که از ما بی‌نشان است آشیانش
[B][M1]چو آن سرو روان شد کاروانی[M2]چو شاخ سرو می‌کن دیده‌بانی
[B][M1]مده جام می و پای گل از دست[M2]ولی غافل مباش از دهر سرمست
[B][M1]لب سر چشمه‌ای و طرف جویی[M2]نم اشکی و با خود گفت و گویی
[B][M1]نیاز من چه وزن آرد بدین ساز[M2]که خورشید غنی شد کیسه پرداز
[B][M1]به یاد رفتگان و دوستداران[M2]موافق گرد با ابر بهاران
[B][M1]چنان بیرحم زد تیغ جدایی[M2]که گویی خود نبوده‌ست آشنایی
[B][M1]چو نالان آمدت آب روان پیش[M2]مدد بخشش از آب دیدهٔ خویش
[B][M1]نکرد آن همدم دیرین مدارا[M2]مسلمانان مسلمانان خدا را
[B][M1]مگر خضر مبارک‌پی تواند[M2]که این تنها بدان تنها رساند
[B][M1]تو گوهر بین و از خر مهره بگذر[M2]ز طرزی کآن نگردد شهره بگذر
[B][M1]چو من ماهی کلک آرم به تحریر[M2]تو از نون والقلم می‌پرس تفسیر
[B][M1]روان را با خرد درهم سرشتم[M2]وز آن تخمی که حاصل بود کشتم
[B][M1]فرحبخشی در این ترکیب پیداست[M2]که نغز شعر و مغز جان اجزاست
[B][M1]بیا وز نکهت این طیب امید[M2]مشام جان معطر ساز جاوید
[B][M1]که این نافه ز چین جیب حور است[M2]نه آن آهو که از مردم نفور است
[B][M1]رفیقان قدر یکدیگر بدانید[M2]چو معلوم است شرح از بر مخوانید
[B][M1]مقالات نصیحت گو همین است[M2]که سنگ‌انداز هجران در کمین است
[END]