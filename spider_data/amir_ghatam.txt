[START][A]
[B][M1]ای خداوندی که چون در بزم بنشانی مرا
[M2]از بلا و محنت ایام برهانی مرا
[B][M1]حق خدمت دارم اندر دولت تو سالها
[M2]گر کس دیگر نمی‌داند همی دانی مرا
[B][M1]تا قیامت فخر من باشد که اندر بزم خویش
[M2]در بر تختم نشانی و بدر خوانی مرا
[A]
[B][M1]شریف خاطر مسعود سعد سلمان را
[M2]مسخرست سخن چون پری سلیمان را
[B][M1]نسیج وحده که نو حُلّه‌ای دهد هر روز
[M2]زکارگاه سخن بارگاه سلطان را
[B][M1]ز شادی ادب و عقل او به دار سلام
[M2]همه سلامت و سعدست سعدسلمان را
[B][M1]اگر دلیل بزرگی است فضل پس نه عجب
[M2]که او دلیل بزرگی است فضل یزدان را
[A]
[B][M1]این منم آمده نزدیک کریمی‌که شدست
[M2]شخص او قبله قبول شرف وتمکین را
[B][M1]وین منم دست به من داده بزرگی‌که سپرد
[M2]به‌کف پای بزرگی سر علیّین را
[B][M1]وین منم یافته اقبال وزیری‌که زعدل
[M2]تازه کردست کنون قاعدهٔ پیشین را
[B][M1]وین منم از پس سی سال به‌کام دل خویش
[M2]دیده در صدر خداوند معین‌الدین را
[B][M1]باد در صدر معالیش همه ساله بقا
[M2]تا بقا باشد بر چرخ مه و پروین را
[A]
[B][M1]شاه بهرامشاه بن مسعود
[M2]خواجه مسعود سعد را بنواخت
[B][M1]از کرم حق شعر او بگزارد
[M2]وز خرد قدر فضل او بشناخت
[B][M1]کز سواران فضل بهتر از او
[M2]کس به ‌چوگان فضل ‌گوی نیاخت
[B][M1]زرّ کانی بیافت وقت سخن
[M2]زرّ طبعی که در سخن بگداخت
[B][M1]در سخن زر چو او که داند یافت
[M2]در سخن دُرّ چو او که یارد ساخت
[B][M1]تا معزی قصایدش بشنید
[M2]دل ز بیهوده‌ها همه پرداخت
[A]
[B][M1]جهاندار شد صدر دین در وزارت
[M2]سپهدار شد شمس دین در امارت
[B][M1]ز جد و پدر یادگار اند هر دو
[M2]یکی در امارت یکی در وزارت
[A]
[B][M1]تیر شه را به‌ نظم بستودم
[M2]شکر کرد و به‌ فخر سر بفراشت
[B][M1]آمد و بوسه داد سینهٔ من
[M2]رفت و پیکان به‌ سینه در بگذاشت
[B][M1]من ندانم که این ودیعت را
[M2]سینه تا کی نگاه خواهد داشت
[A]
[B][M1]نه بس بود که در غزل یار و در مدیح
[M2]طبعی بود لطیف و زبانی بود فصیح
[B][M1]معشوق سازگار بباید گه غزل
[M2]ممدوح مال بخش بباید گه مدیح
[A]
[B][M1]زان خط تو که همی بردمد از عارض تو
[M2]کس نگوید که جمال تو دگر خواهد شد
[B][M1]عارض نازک تو بر صفت گل تازه است
[M2]زینت تازه گلت سُنبلِ تَر خواهد شد
[B][M1]گر دلم بر رخ تو شیفته و فتنه شدست
[M2]بر خطت فتنه‌تر و شیفته‌تر خواهد شد
[B][M1]ای پسر گر خط مشکینت چنین خواهد بود
[M2]نه بر آنم ‌که مرا با تو به سر خواهد شد
[B][M1]به سر کار تو هر چند که در می‌نگرم
[M2]دل و دینم به سر و کار تو در خواهد شد
[A]
[B][M1]ای وزیری‌ که همت تو همی
[M2]عدم سائلان وجود کند
[B][M1]شرم دارد زمانه با چو تویی
[M2]که ز حاتم حدیث جود کند
[B][M1]گر سر از خاک برکند حاتم
[M2]خاک پای تو را سجود کند
[A]
[B][M1]بیاید نام او در مَخلَص شعر
[M2]چنان کاندر نماز الله اکبر
[B][M1]نه دنیا بهر ما نفع است و ضَرّست
[M2]وزو ما را نه نفعستی و نه ‌ضرّ
[B][M1]بدین معنی خرد نپسندد از ما
[M2]که با دریا کنیم او را برابر
[B][M1]اگر گردون بپیماید مثنی
[M2]و گر کشور بپیماید مکرر
[B][M1]ز قدرش کمتر آید هفت گردون
[M2]ز جاهش‌ کمتر آید هفت ‌کشور
[B][M1]ولی چون در وثاق او نهد پای
[M2]عدو چون از وفاق او کشد سر
[B][M1]حلال است آن ولی را خون انگور
[M2]حرام است آن عدو را شیر مادر
[B][M1]اگر در دولت او دوستانش
[M2]توانگر گشته‌اند از زر و گوهر
[B][M1]حسودش هم توانگر شد که دارد
[M2]سرشک و چهره همچون گوهر و زر
[B][M1]ایا شاکر ز عدلت شاه و دستور
[M2]و یا راضی به دادت ملک و لشکر
[B][M1]چراغ‌ اصل خویشی تا به ‌آدم
[M2]جمال نسل خویشی ‌تا به محشر
[B][M1]کسی‌ کاندر ا‌نظرا شخص تو ببیند
[M2]سپهری را همی بیند مصور
[B][M1]فلک خواند تو را ابر گهربار
[M2]ملک خواند تورا ببر دلاور
[B][M1]به رزم اندر چنان کوشی‌ که هرگز
[M2]نکوشد با درختان باد صرصر
[B][M1]اگر ناطق شوندی همچو مردم
[M2]به هر وقتی چه ‌گردون و چه اختر
[B][M1]دهندی اختر و گردون گواهی
[M2]که در عالم نباشد چون تو دیگر
[B][M1]اگرچه مهتران بسیار دیدم
[M2]ندیدم بهتر از تو هیچ مهتر
[B][M1]چو بر دفتر نویسم شکر این قوم
[M2]کنم شکر تو را آغاز دفتر
[B][M1]بپیوستند بس عِقْد مدیحت
[M2]همه شایسته و زیبا و درخور
[B][M1]که پیوندد چنین عِقدی‌ که تا حشر
[M2]بود بر گردن ایام زیور
[B][M1]همی تا بی ‌عرض جوهر نباشد
[M2]چنان چون بی‌فلک خورشید ازهر
[B][M1]امارت چون فلک باد و تو خورشید
[M2]ریاست چون عَرَض باد و تو جوهر
[B][M1]ز نور رای تو دولت مزین
[M2]ز بوی خلق تو دنیا معطر
[B][M1]سرایت چون بهشت و بندگانت
[M2]چو حورالعین دمی چون آب کوثر
[A]
[B][M1]جهان ‌گشاده ثنای تو را چو شیر دهان
[M2]زمانه بسته رضای تو را چو تیر کمر
[B][M1]غبار موکب تو کرده چشم گردون کور
[M2]صهیل مرکب تو کرده گوش گردون کر
[B][M1]فکند رمح تو هر ساعتی از آن مردم
[M2]ربود تیغ تو هر لحظه‌ای از آن لشکر
[B][M1]هزار جوشن و تن در میانهٔ جوشن
[M2]هزار مغفر و سر در میانه مغفر
[A]
[B][M1]دریاست خاطر من و گوهر در او سخن
[M2]در مجلس شریف تو گوهر کنم نثار
[B][M1]شعری که خاطرم به معانی بپرورد
[M2]باشد یکی طویله پر از در شاهوار
[B][M1]در نقد و در شناختن شعرهای خویش
[M2]بر همت و کفایت تو کردم اختصار
[B][M1]تا هست در زمانهٔ فانی بلند و پست
[M2]تا هست در میانهٔ ‌گیتی عزیز و خوار
[B][M1]بادی بلند و دشمن تو باد سرنگون
[M2]بادی عزیز و حاسد تو باد خاکسار
[B][M1]اقبال همنشین تو بالصیف و الشتاء
[M2]توفیق رهنمای تو فی‌ اللیل و النهار
[A]
[B][M1]امام بود محمد، علی خلیفه ی او
[M2]کنون علی است مشیر و محمدست وزیر
[B][M1]علی ز مهر محمد همی چنان نازد
[M2]که از دعای محمد علی به روز غدیر
[A]
[B][M1]شاها قیاس بخت خود از آفتاب گیر
[M2]عالم به تیغ دولت و رای صواب‌گیر
[B][M1]کاوس وار تاختنی کن سوی ختن
[M2]صد گنج چون خزانهٔ افراسیاب گیر
[B][M1]آباد کرده‌ای همه عالم به عدل خویش
[M2]از تیغ خویش خانهٔ اعدا خراب‌گیر
[B][M1]چون بنگری به طالع خویش و دعا کنی
[M2]طالع خجسته‌گیر و دعا مستجاب گیر
[B][M1]گه اسب تاز و گاه نشاط شراب کن
[M2]گه‌گوی باز و گاه به‌کف بر شراب‌گیر
[A]
[B][M1]ای روزگار خورده کم روزگار گیر
[M2]بیغوله را ز تیر حوادث حصار گیر
[B][M1]یک‌ره که در سرای سپنجی نشسته‌ای
[M2]اندیشه کن ز راه و شدن را شمار گیر
[B][M1]اکنون که کارهای جهان با خصومت است
[M2]بگریز و از میان خصومت کنار گیر
[B][M1]پیشی مجوی بر کس و بیشی طلب مکن
[M2]در کنج خانه‌ای به‌ قناعت قرار گیر
[B][M1]غره مشو به نعمت و دل در جهان مبند
[M2]از فخر ملک و نعمت او اعتبار گیر
[A]
[B][M1]عزیزکرد مرا در محل عز و قبول
[M2]ظهیر دولت شاه و شهاب دین رسول
[B][M1]چنان شنید زمن شعر کاحمد مختار
[M2]شنید وحی ز روح‌الامین به وقت نزول
[B][M1]چو در ستایش او لفظ من مکرر شد
[M2]لَطَف نمود و ز تکرار من نگشت ملول
[B][M1]کجا ملول شود صاحبی که گاه سخن
[M2]بود ز خاطر او نفع را فروع و اصول
[B][M1]ایا ستوده کریمی که فضل‌گویان را
[M2]ز شکر مکرمت توست فصلها ز فصول
[B][M1]کمال فضل تو داری و من به مجلس تو
[M2]چو فضل خویش نمایم بود کمال فضول
[B][M1]اگر هزار زبانم بود به جای یکی
[M2]ستایش تو یکی از هزار کیف اقول
[B][M1]چو کرد طبع لطیفت قبول شعر مرا
[M2]سزد که رای شریفت دهد نشان قبول
[B][M1]تو بشت آل بتولی و هست نایب من
[M2]به مجلس تو خداوند شمع آل بتول
[A]
[B][M1]چو بنوشت بر لوح نام تو را
[M2]فرو ایستاد از نوشتن قلم
[B][M1]همی گفت زین پس ندانم نوشت
[M2]چو جزوی و کلی نوشتم به هم
[A]
[B][M1]تا هست تیغ ‌کلها در برق و رعد نیسان
[M2]تا هست سوز دلها در زلف و جعد جانان
[B][M1]تا با فساد باشد همواره کون عالم
[M2]تا با وعید باشد پیوسته وعد یزدان
[B][M1]در مجلس بزرگان خالی مباد هرگز
[M2]پیرایهٔ بزرگی مسعود سعد سلمان
[B][M1]آن شاعر سخنور کز نظم او نکوتر
[M2]کس در جهان ‌کلامی نشنید بعد قرآن
[A]
[B][M1]صدر دین را ملک‌العرش گزید از وزرا
[M2]همچنان چون وزرا از همهٔ خلق جهان
[B][M1]وزرا از همگان چون رمضان اندر سال
[M2]صدر دین از وزرا چون شب قدر از رمضان
[A]
[B][M1]چون مشک سیه بود مرا هر دو بنا گوش
[M2]کافور ‌شد از پیری مشک سیه من
[B][M1]هرچندکه بسیارگنه دارم یا رب
[M2]آمرزش تو بیشترست از گنه من
[A]
[B][M1]موی سیاه من به جوانی چو مشک بود
[M2]کافور شد به پیری مشک سیاه من
[B][M1]آورد روزگار ز پیری اثر پدید
[M2]بر روی پژمریده و پشت دوتاه من
[B][M1]هرگه ‌که من به سجده نهم روی بر زمین
[M2]از دیدگان بر آب شود سجده‌گاه من
[B][M1]یا رب اگر چه هست فراوان مرا گناه
[M2]آمرزش تو بیشتر است از گناه من
[A]
[B][M1]بیار فاخته مهرا شراب غالیه بوی
[M2]که خاک غالیه رنگ است و روز فاخته‌گون
[B][M1]تو با کرشمه طاوس پیش من بخرام
[M2]اگر ز سرما طاوس شد ز باغ برون
[B][M1]چنانکه باز نسیمن گرفت بر سرکوه
[M2]بگیر بازی کز حلق و برآید خون
[B][M1]از آن ‌کفی‌ که چو موی حواصل آمد گرم
[M2]قدح بده که جهان پر حواصِل است کنون
[B][M1]برفت بلبل و ما را ز رفتنش چه زیان
[M2]که بلبل‌ است ثناگوی شاه روزافزون
[A]
[B][M1]از سروران باستان، وز مهتران عصر ما
[M2]کردند نازش چار قوم از چار تن تا روز دین
[B][M1]ایرانیان از رستم و عباسیان از معتصم
[M2]سلجوقیان از سنجر و اسحاقیان از صدر دین
[A]
[B][M1]همای کلک تو مرغی است لاغر
[M2]که از منقار او شد ملک فربی
[B][M1]هر آنکس کو تو را بیند بپرسد
[M2]که این خورشید تابنده است یا نی
[A]
[B][M1]ای شاه اگر سکندر دیدی حُسام تو
[M2]از سنگ و روی و آهن سدی نساختی
[B][M1]پیش تو پشت مَعْن‌ چو چوگان شدی ز شرم
[M2]گر با تو در سخا و کرم‌ گوی باختی
[B][M1]ور دست تو بدیدی محمود زابلی
[M2]از خاک سم مرکب تو سر فراختی
[B][M1]من بنده از سخاوت و جود تو یافتم
[M2]امروز خلعت تو و نیکو نواختی
[B][M1]رومی و اطلس و قصب و بدره‌های زر
[M2]دو استر سبک‌رو و اسبی و ساختی
[A]
[B][M1]بیار آن می‌که پنداری روان یاقوت نابستی
[M2]و یا جون برکشیده تیغ پیش آفتابستی
[B][M1]بیا کی‌گویی اندر جام مانند گلابستی
[M2]به خوشی گویی اندر دیدهٔ بی خواب خوابستی
[B][M1]سحابستی قدح‌ گویی و می قطر سحابستی
[M2]طرب‌گویی که اندر دل دعای مستجابستی
[B][M1]اگر می نیستی یکسر همه دلها خرابستی
[M2]وگر درکالبد جان را بدل هستی شرابستی
[B][M1]اگر این می به‌ابر اندر به‌چنگال عقابستی
[M2]از آن تا ناکسان هرگز نخوردندی صوابستی
[A]
[B][M1]فخر کردی که نسب داری از آباء کرام
[M2]همه مشهور به‌ جود و کرم و آزادی
[B][M1]راست گفتی پدرانت همه نیکان بودند
[M2]بد تو بودی به‌ حقیقت که از ایشان زادی
[A]
[B][M1]ای شاه ز شاهان که کند آنچه تو کردی
[M2]در ملک به شاهی ز همه شاهان فردی
[B][M1]آنجا که می و بزم بود اصل نشاطی
[M2]وانجا که صف رزم بود مرد نبردی
[B][M1]جان پدر و جان برادر به تو شادست
[M2]کز هر سه فزونی به جوانی و به مردی
[B][M1]هر رزم که آن هر سه نجستند تو جستی
[M2]هرکار که آن هر سه نکردند توکردی
[B][M1]در ملک تو افزود هر آن مال که دادی
[M2]در جان تو افزود هر آن باد که خوردی
[B][M1]تا دیر بماند فلک و زود بگردد
[M2]خواهم که بمانی و ازین حال نگردی
[A]
[B][M1]به سعی همت خویش ای اجل مؤید دین
[M2]خجسته دولت و پیروز اخترم کردی
[B][M1]چو رای خویش بیفروختی ضمیر مرا
[M2]چو بخت خویش بر اعدا مظفرم‌ کردی
[B][M1]به جاه بر همه صدران تقدمم دادی
[M2]به مال با همه میران برابرم‌ کردی
[B][M1]تو را ستایم همچون رسول را حَسّان
[M2]که تو به احسان حَسّان دیگرم‌کردی
[A]
[B][M1]کردم اندر فتح غزنین ساحری در شاعری
[M2]کرد پرگوهر دهانم پادشاه گوهری
[B][M1]دست رادش در دهانم درّ دریایی نهاد
[M2]چون ببارید از زبانم پیش او درّ دری
[B][M1]پادشا بخشد به شاعر زرّ و دیبا و قصب
[M2]او مرا این هر سه بخشید و جواهر بر سری
[B][M1]درکنارم درّ و فیروزه است و لعل از جود او
[M2]در وثاقم جامهٔ رومی و زرّ جعفری
[B][M1]هرگز از محمود غازی این عطا کی یافتند
[M2]زینبی و عسجدی و فرخی و عنصری
[B][M1]گر زند از جود محمودی به گیتی داستان
[M2]گشت باطل جود محمودی ز جود سنجری
[A]
[B][M1]بخور ای سیدی به شادی و ناز
[M2]هرکجا نعمتی به چنگ آری
[B][M1]چرخ در بردنش شتاب کند
[M2]گر تو در خوردنش درنگ آری
[A]
[B][M1]ای بار خدایی که خداوند جهانی
[M2]لشکر شکن و ملک ده و ملک ستانی
[B][M1]دریادل و مه‌طلعت و خورشید ضمیری
[M2]باران سپه و ابر کف و برق سنانی
[B][M1]فخرست به‌ سلطانی تو پیر و جوان را
[M2]تا با خرد پیری و با بخت جوانی
[B][M1]چون مهر و سپهری و نه آنی و نه اینی
[M2]چون ابر و هژیری و نه اینی ونه آنی
[B][M1]چندین سخن نغز که دارد که تو داری
[M2]چندین سخن نغز که داند که تو دانی
[B][M1]شاهان جهان را به‌ گه کین و گه مهر
[M2]از تخت برانگیزی و بر تخت نشانی
[B][M1]با تیغ به یک ساعت ملکی بگشایی
[M2]با جام به یک لحظه‌ گنجی بفشانی
[B][M1]هرگز نبود شادی و هرگز نبود غم
[M2]آن را که برانی تو و آن را که بخوانی
[B][M1]در جام تو می بر صفت آب حیات است
[M2]چون خضر امیدست که جاوید بمانی
[A]
[B][M1]ای شاه عطا بخش که بخشنده‌تر از تو
[M2]چشم فلک پیر ندیدست جوانی
[B][M1]درویش به‌درگاه تو بشتافتم امروز
[M2]جود تو مرا کرد توانگر به‌ زمانی
[B][M1]شد قصهٔ من قصهٔ موسی‌که همی جست
[M2]از روشنی اندر شب تاریک نشانی
[B][M1]در آخر شب‌ گشت‌ کلیمی و رسولی
[M2]در اول شب بود کلیمی و شبانی
[B][M1]من شکر توگفتن نتوانم به‌تمامی
[M2]گر بر تن من‌گردد هر موی زبانی
[B][M1]همواره مدیح تو سگالم به‌دل و جان
[M2]کز بهر مدیح تو دلی دارم و جانی
[A]
[B][M1]مرا از پی خدمت شاه باید
[M2]دل و دیده و عمر و جان و جوانی
[B][M1]هر آن زندگانی که بی‌شه گذارم
[M2]مرا مرگ باشد چنان زندگانی
[B][M1]ولیکن مرا شاه معذور دارد
[M2]که طاقت نمیدارم از ناتوانی
[END]