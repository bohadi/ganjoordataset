[START][A]
[B][M1]ای دل عبث مخور غم دنیا را[M2]فکرت مکن نیامده فردا را
[B][M1]کنج قفس چو نیک بیندیشی[M2]چون گلشن است مرغ شکیبا را
[B][M1]بشکاف خاک را و ببین آنگه[M2]بی مهری زمانهٔ رسوا را
[B][M1]این دشت، خوابگاه شهیدانست[M2]فرصت شمار وقت تماشا را
[B][M1]از عمر رفته نیز شماری کن[M2]مشمار جدی و عقرب و جوزا را
[B][M1]دور است کاروان سحر زینجا[M2]شمعی بباید این شب یلدا را
[B][M1]در پرده صد هزار سیه کاریست[M2]این تند سیر گنبد خضرا را
[B][M1]پیوند او مجوی که گم کرد است[M2]نوشیروان و هرمز و دارا را
[B][M1]این جویبار خرد که می‌بینی[M2]از جای کنده صخرهٔ صما را
[B][M1]آرامشی ببخش توانی گر[M2]این دردمند خاطر شیدا را
[B][M1]افسون فسای افعی شهوت را[M2]افسار بند مرکب سودا را
[B][M1]پیوند بایدت زدن ای عارف[M2]در باغ دهر حنظل و خرما را
[B][M1]زاتش بغیر آب فرو ننشاند[M2]سوز و گداز و تندی و گرما را
[B][M1]پنهان هرگز می‌نتوان کردن[M2]از چشم عقل قصهٔ پیدا را
[B][M1]دیدار تیره‌روزی نابینا[M2]عبرت بس است مردم بینا را
[B][M1]ای دوست، تا که دسترسی داری[M2]حاجت بر آر اهل تمنا را
[B][M1]زیراک جستن دل مسکینان[M2]شایان سعادتی است توانا را
[B][M1]از بس بخفتی، این تن آلوده[M2]آلود این روان مصفا را
[B][M1]از رفعت از چه با تو سخن گویند[M2]نشناختی تو پستی و بالا را
[B][M1]مریم بسی بنام بود لکن[M2]رتبت یکی است مریم عذرا را
[B][M1]بشناس ایکه راهنوردستی[M2]پیش از روش، درازی و پهنا را
[B][M1]خود رای می‌نباش که خودرایی[M2]راند از بهشت، آدم و حوا را
[B][M1]پاکی گزین که راستی و پاکی[M2]بر چرخ بر فراشت مسیحا را
[B][M1]آنکس ببرد سود که بی انده[M2]آماج گشت فتنهٔ دریا را
[B][M1]اول بدیده روشنئی آموز[M2]زان پس بپوی این ره ظلما را
[B][M1]پروانه پیش از آنکه بسوزندش[M2]خرمن بسوخت وحشت و پروا را
[B][M1]شیرینی آنکه خورد فزون از حد[M2]مستوجب است تلخی صفرا را
[B][M1]ای باغبان، سپاه خزان آمد[M2]بس دیر کشتی این گل رعنا را
[B][M1]بیمار مرد بسکه طبیب او[M2]بیگاه کار بست مداوا را
[B][M1]علم است میوه، شاخهٔ هستی را[M2]فضل است پایه، مقصد والا را
[B][M1]نیکو نکوست، غازه و گلگونه[M2]نبود ضرور چهرهٔ زیبا را
[B][M1]عاقل بوعدهٔ برهٔ بریان[M2]ندهد ز دست نزل مهنا را
[B][M1]ای نیک، با بدان منشین هرگز[M2]خوش نیست وصله جامهٔ دیبا را
[B][M1]گردی چو پاکباز، فلک بندد[M2]بر گردن تو عقد ثریا را
[B][M1]صیاد را بگوی که پر مشکن[M2]این صید تیره روز بی آوا را
[B][M1]ای آنکه راستی بمن آموزی[M2]خود در ره کج از چه نهی پا را
[B][M1]خون یتیم در کشی و خواهی[M2]باغ بهشت و سایهٔ طوبی را
[B][M1]نیکی چه کرده‌ایم که تا روزی[M2]نیکو دهند مزد عمل ما را
[B][M1]انباز ساختیم و شریکی چند[M2]پروردگار صانع یکتا را
[B][M1]برداشتیم مهرهٔ رنگین را[M2]بگذاشتیم لؤلؤ لالا را
[B][M1]آموزگار خلق شدیم اما[M2]نشناختیم خود الف و با را
[B][M1]بت ساختیم در دل و خندیدیم[M2]بر کیش بد، برهمن و بودا را
[B][M1]ای آنکه عزم جنگ یلان داری[M2]اول بسنج قوت اعضا را
[B][M1]از خاک تیره لاله برون کردن[M2]دشوار نیست ابر گهر زا را
[B][M1]ساحر، فسون و شعبده انگارد[M2]نور تجلی و ید بیضا را
[B][M1]در دام روزگار ز یکدیگر[M2]نتوان شناخت پشه و عنقا را
[B][M1]در یک ترازو از چه ره اندازد[M2]گوهرشناس، گوهر و مینا را
[B][M1]هیزم هزار سال اگر سوزد[M2]ندهد شمیم عود مطرا را
[B][M1]بر بوریا و دلق، کس ای مسکین[M2]نفروختست اطلس و خارا را
[B][M1]ظلم است در یکی قفس افکندن[M2]مردار خوار و مرغ شکرخا را
[B][M1]خون سر و شرار دل فرهاد[M2]سوزد هنوز لالهٔ حمرا را
[B][M1]پروین، بروز حادثه و سختی[M2]در کار بند صبر و مدارا را
[A]
[B][M1]کار مده نفس تبه کار را[M2]در صف گل جا مده این خار را
[B][M1]کشته نکودار که موش هوی[M2]خورده بسی خوشه و خروار را
[B][M1]چرخ و زمین بندهٔ تدبیر تست[M2]بنده مشو درهم و دینار را
[B][M1]همسر پرهیز نگردد طمع[M2]با هنر انباز مکن عار را
[B][M1]ای که شدی تاجر بازار وقت[M2]بنگر و بشناس خریدار را
[B][M1]چرخ بدانست که کار تو چیست[M2]دید چو در دست تو افزار را
[B][M1]بار وبال است تن بی تمیز[M2]روح چرا می‌کشد این بار را
[B][M1]کم دهدت گیتی بسیاردان[M2]به که بسنجی کم و بسیار را
[B][M1]تا نزند راهروی را بپای[M2]به که بکوبند سر مار را
[B][M1]خیره نوشت آنچه نوشت اهرمن[M2]پاره کن این دفتر و طومار را
[B][M1]هیچ خردمند نپرسد ز مست[M2]مصلحت مردم هشیار را
[B][M1]روح گرفتار و بفکر فرار[M2]فکر همین است گرفتار را
[B][M1]آینهٔ تست دل تابناک[M2]بستر از این آینه زنگار را
[B][M1]دزد بر این خانه از آنرو گذشت[M2]تا بشناسد در و دیوار را
[B][M1]چرخ یکی دفتر کردارهاست[M2]پیشه مکن بیهده کردار را
[B][M1]دست هنر چید، نه دست هوس[M2]میوهٔ این شاخ نگونسار را
[B][M1]رو گهری جوی که وقت فروش[M2]خیره کند مردم بازار را
[B][M1]در همه جا راه تو هموار نیست[M2]مست مپوی این ره هموار را
[A]
[B][M1]رهائیت باید، رها کن جهانرا[M2]نگهدار ز آلودگی پاک جانرا
[B][M1]بسر برشو این گنبد آبگون را[M2]بهم بشکن این طبل خالی میانرا
[B][M1]گذشتنگه است این سرای سپنجی[M2]برو باز جو دولت جاودانرا
[B][M1]زهر باد، چون گرد منما بلندی[M2]که پست است همت، بلند آسمانرا
[B][M1]برود اندرون، خانه عاقل نسازد[M2]که ویران کند سیل آن خانمانرا
[B][M1]چه آسان بدامت درافکند گیتی[M2]چه ارزان گرفت از تو عمر گرانرا
[B][M1]ترا پاسبان است چشم تو و من[M2]همی خفته می‌بینم این پاسبانرا
[B][M1]سمند تو زی پرتگاه از چه پوید[M2]ببین تا بدست که دادی عنانرا
[B][M1]ره و رسم بازارگانی چه دانی[M2]تو کز سود نشناختستی زیانرا
[B][M1]یکی کشتی از دانش و عزم باید[M2]چنین بحر پر وحشت بیکرانرا
[B][M1]زمینت چو اژدر بناگه ببلعد[M2]تو باری غنیمت شمار این زمانرا
[B][M1]فروغی ده این دیدهٔ کم ضیا را[M2]توانا کن این خاطر ناتوانرا
[B][M1]تو ای سالیان خفته، بگشای چشمی[M2]تو ای گمشده، بازجو کاروانرا
[B][M1]مفرسای با تیره‌رائی درون را[M2]میالای با ژاژخائی دهانرا
[B][M1]ز خوان جهان هر که را یک نواله[M2]بدادند و آنگه ربودند خوانرا
[B][M1]به بستان جان تا گلی هست، پروین[M2]تو خود باغبانی کن این بوستانرا
[A]
[B][M1]یکی پرسید از سقراط کز مردن چه خواندستی[M2]بگفت ای بیخبر، مرگ از چه نامی زندگانی را
[B][M1]اگر زین خاکدان پست روزی بر پری بینی[M2]که گردونها و گیتی‌هاست ملک آن جهانی را
[B][M1]چراغ روشن جانرا مکن در حصن تن پنهان[M2]مپیچ اندر میان خرقه، این یاقوت کانی را
[B][M1]مخسب آسوده ای برنا که اندر نوبت پیری[M2]به حسرت یاد خواهی کرد ایام جوانی را
[B][M1]به چشم معرفت در راه بین آنگاه سالک شو[M2]که خواب آلوده نتوان یافت عمر جاودانی را
[B][M1]ز بس مدهوش افتادی تو در ویرانه گیتی[M2]بحیلت دیو برد این گنجهای رایگانی را
[B][M1]دلت هرگز نمیگشت این چنین آلوده و تیره[M2]اگر چشم تو میدانست شرط پاسبانی را
[B][M1]متاع راستی پیش آر و کالای نکوکاری[M2]من از هر کار بهتر دیدم این بازارگانی را
[B][M1]بهل صباغ گیتی را که در یک خم زند آخر[M2]سپید و زرد و مشکین و کبود و ارغوانی را
[B][M1]حقیقت را نخواهی دید جز با دیدهٔ معنی[M2]نخواهی یافتن در دفتر دیو این معانی را
[B][M1]بزرگانی که بر شالودهٔ جان ساختند ایوان[M2]خریداری نکردند این سرای استخوانی را
[B][M1]اگر صد قرن شاگردی کنی در مکتب گیتی[M2]نیاموزی ازین بی مهر درس مهربانی را
[B][M1]بمهمانخانهٔ آز و هوی جز لاشه چیزی نیست[M2]برای لاشخواران واگذار این میهمانی را
[B][M1]بسی پوسیده و ارزان گران بفروخت اهریمن[M2]دلیل بهتری نتوان شمردن هر گرانی را
[B][M1]ز شیطان بدگمان بودن نوید نیک فرجامیست[M2]چو خون در هر رگی باید دواند این بدگمانی را
[B][M1]نهفته نفس سوی مخزن هستی رهی دارد[M2]نهانی شحنه‌ای میباید این دزد نهانی را
[B][M1]چو دیوان هر نشان و نام میپرسند و میجویند[M2]همان بهتر که بگزینیم بی نام و نشانی را
[B][M1]تمام کارهای ما نمیبودند بیهوده[M2]اگر در کار می‌بستیم روزی کاردانی را
[B][M1]هزاران دانه افشاندیم و یک گل زانمیان نشکفت[M2]بشورستان تبه کردیم رنج باغبانی را
[B][M1]بگرداندیم روی از نور و بنشستیم با ظلمت[M2]رها کردیم باقی را و بگرفتیم فانی را
[B][M1]شبان آز را با گلهٔ پرهیز انسی نیست[M2]بگرگی ناگهان خواهد بدل کردن شبانی را
[B][M1]همه باد بروت است اندرین طبع نکوهیده[M2]بسیلی سرخ کردستیم روی زعفرانی را
[B][M1]بجای پرده تقوی که عیب جان بپوشاند[M2]ز جسم آویختیم این پرده‌های پرنیانی را
[B][M1]چراغ آسمانی بود عقل اندر سر خاکی[M2]ز باد عجب کشتیم این چراغ آسمانی را
[B][M1]بیفشاندیم جان! اما به قربانگاه خودبینی[M2]چه حاصل بود جز ننگ و فساد این جانفشانی را
[B][M1]چرا بایست در هر پرتگه مرکب دوانیدن[M2]چه فرجامی است غیر از اوفتادن بدعنانی را
[B][M1]شراب گمرهی را میشکستیم ار خم و ساغر[M2]بپایان میرساندیم این خمار و سرگرانی را
[B][M1]نشان پای روباه است اندر قلعهٔ امکان[M2]بپر چون طائر دولت، رها کن ماکیانی را
[B][M1]تو گه سرگشتهٔ جهلی و گه گم گشتهٔ غفلت[M2]سر و سامان که خواهد داد این بی خانمانی را
[B][M1]ز تیغ حرص، جان هر لحظه‌ای صد بار میمیرد[M2]تو علت گشته‌ای این مرگهای ناگهانی را
[B][M1]رحیل کاروان وقت می‌بینند بیداران[M2]برای خفتگان میزن درای کاروانی را
[B][M1]در آن دیوان که حق حاکم شد و دست و زبان شاهد[M2]نخواهد بود بازار و بها چیره‌زبانی را
[B][M1]نباید تاخت بر بیچارگان روز توانائی[M2]بخاطر داشت باید روزگار ناتوانی را
[B][M1]تو نیز از قصه‌های روزگار باستان گردی[M2]بخوان از بهر عبرت قصه‌های باستانی را
[B][M1]پرند عمر یک ابریشم و صد ریسمان دارد[M2]ز انده تار باید کرد پود شادمانی را
[B][M1]یکی زین سفره نان خشک برد آن دیگری حلوا[M2]قضا گوئی نمیدانست رسم میزبانی را
[B][M1]معایب را نمیشوئی، مکارم را نمیجوئی[M2]فضیلت میشماری سرخوشی و کامرانی را
[B][M1]مکن روشن‌روان را خیره انباز سیه‌رائی[M2]که نسبت نیست باتیره‌دلی روشن روانی را
[B][M1]درافتادی چو با شمشیر نفس و در نیفتادی[M2]بمیدانها توانی کار بست این پهلوانی را
[B][M1]بباید کاشتن در باغ جان از هر گلی، پروین[M2]بر این گلزار راهی نیست باد مهرگانی را
[A]
[B][M1]ای کنده سیل فتنه ز بنیادت[M2]وی داده باد حادثه بر بادت
[B][M1]در دام روزگار چرا چونان[M2]شد پایبند، خاطر آزادت
[B][M1]تنها نه خفتن است و تن آسانی[M2]مقصود ز آفرینش و ایجادت
[B][M1]نفس تو گمره است و همی ترسم[M2]گمره شوی، چو او کند ارشادت
[B][M1]دل خسرو تن است، چو ویران شد[M2]ویرانه‌ای چسان کند آبادت
[B][M1]غافل بزیر گنبد فیروزه[M2]بگذشت سال عمر ز هفتادت
[B][M1]بس روزگار رفت به پیروزی[M2]با تیرماه و بهمن و خردادت
[B][M1]هر هفته و مهی که به پیش آمد[M2]بر پیشباز مرگ فرستادت
[B][M1]داری سفر به پیش و همی بینم[M2]بی رهنما و راحله و زادت
[B][M1]کرد آرزو پرستی و خود بینی[M2]بیگانه از خدای، چو شدادت
[B][M1]تا از جهان سفله نه‌ای فارغ[M2]هرگز نخواند اهل خرد رادت
[B][M1]این کور دل عجوزهٔ بی شفقت[M2]چون طعمه بهر گرگ اجل زادت
[B][M1]روزیت دوست گشت و شبی دشمن[M2]گاهی نژند کرد و گهی شادت
[B][M1]ای بس ره امید که بربستت[M2]ای بس در فریب که بگشادت
[B][M1]هستی تو چون کبوتر کی مسکین[M2]بازی چنین قوی شده صیادت
[B][M1]پروین، نهفته دیویت آموزد[M2]دیو زمانه، گر شود استادت
[A]
[B][M1]ای دل، فلک سفله کجمدار است[M2]صد بیم خزانش بهر بهار است
[B][M1]باغی که در آن آشیانه کردی[M2]منزلگه صیاد جانشکار است
[B][M1]از بدسری روزگار بی باک[M2]غمگین مشو ایدوست، روزگار است
[B][M1]یغماگر افلاک، سخت بازوست[M2]دردی کش ایام، هوشیار است
[B][M1]افسانهٔ نوشیروان و دارا[M2]ورد سحر قمری و هزار است
[B][M1]ز ایوان مدائن هنوز پیدا[M2]بس قصهٔ پنهان و آشکار است
[B][M1]اورنگ شهی بین که پاسبانش[M2]زاغ و زغن و گور و سوسمار است
[B][M1]بیغولهٔ غولان چرا بدینسان[M2]آن کاخ همایون زرنگار است
[B][M1]از نالهٔ نی قصه‌ای فراگیر[M2]بس نکته در آن ناله‌های زار است
[B][M1]در موسم گل، ابر نوبهاری[M2]بر سرو و گل و لاله اشکبار است
[B][M1]آورده ز فصل بهار پیغام[M2]این سبزه که بر طرف جویبار است
[B][M1]در رهگذر سیل، خانه کردن[M2]بیرون شدن از خط اعتبار است
[B][M1]تعویذ بجوی از درستکاری[M2]اهریمن ایام نابکار است
[B][M1]آشفته و مستیم و بر گذرگاه[M2]سنگ و چه و دریا و کوهسار است
[B][M1]دل گرسنه ماندست و روح ناهار[M2]تن را غم تدبیر احتکار است
[B][M1]آن شحنه که کالا ربود دزد است[M2]آن نور که کاشانه سوخت نار است
[B][M1]خوش آنکه ز حصن جهان برونست[M2]شاد آنکه بچشم زمانه خوار است
[B][M1]از قلهٔ این بیمناک کهسار[M2]خونابه روان همچو آبشار است
[B][M1]بار جسد از دوش جان فرو نه[M2]آزاده روان تو زیر بار است
[B][M1]این گوهر یکتای عالم افروز[M2]در خاک بدینگونه خاکسار است
[B][M1]فردا ز تو ناید توان امروز[M2]رو کار کن اکنون که وقت کار است
[B][M1]همت گهر وقت را ترازوست[M2]طاعت شتر نفس را مهار است
[B][M1]در دوک امل ریسمان نگردد[M2]آن پنبه که همسایهٔ شرار است
[B][M1]کالا مبر ای سودگر بهمراه[M2]کاین راه نه ایمن ز گیر و دار است
[B][M1]ای روح سبک بر سپهر برپر[M2]کاین جسم گران عاقبت غبار است
[B][M1]بس کن به فراز و نشیب جستن[M2]این رسم و ره اسب بی فسار است
[B][M1]طوطی نکند میل سوی مردار[M2]این عادت مرغان لاشخوار است
[B][M1]هرچند که ماهر بود فسونگر[M2]فرجام هلاکش ز نیش مار است
[B][M1]عمر گذران را تبه مگردان[M2]بعد از تو مه و هفته بیشمار است
[B][M1]زندانی وقت عزیز، ای دل[M2]همواره در اندیشهٔ فرار است
[B][M1]از جهل مسوزش بروز روشن[M2]ای بیخبر، این شمع شام تار است
[B][M1]کفتار گرسنه چه میشناسد[M2]کهو بره پروار یا نزار است
[B][M1]بیهوده مکوش ای طبیب دیگر[M2]بیمار تو در حال احتضار است
[B][M1]باید که چراغی بدست گیرد[M2]در نیمه‌شب آنکس که رهگذار است
[B][M1]امسال چنان کن که سود یابی[M2]اندوهت اگر از زیان پار است
[B][M1]آسایش صد سال زندگانی[M2]خوشنودی روزی سه و چهار است
[B][M1]بار و بنهٔ مردمی هنر شد[M2]بار تو گهی عیب و گاه عار است
[B][M1]اندیشه کن از فقر و تنگدستی[M2]ای آنکه فقیریت در جوار است
[B][M1]گلچین مشو ایدوست کاندرین باغ[M2]یک غنچه جلیس هزار خار است
[B][M1]بیچاره در افتد، زبون دهد جان[M2]صیدی که در این دامگه دچار است
[B][M1]بیش از همه با خویشتن کند بد[M2]آنکس که بدخلق خواستار است
[B][M1]ای راهنورد ره حقیقت[M2]هشدار که دیوت رکابدار است
[B][M1]ای دوست، مجازات مستی شب[M2]هنگام سحر، سستی خمار است
[B][M1]آنکس که از این چاه ژرف تیره[M2]با سعی و عمل رست، رستگار است
[B][M1]یک گوهر معنی ز کان حکمت[M2]در گوش، چو فرخنده گوشوار است
[B][M1]هرجا که هنرمند رفت گو رو[M2]گر کابل و گر چین و قندهار است
[B][M1]فضل است که سرمایهٔ بزرگی است[M2]علم است که بنیاد افتخار است
[B][M1]کس را نرساند چرا بمنزل[M2]گر توسن افلاک راهوار است
[B][M1]یکدل نشود ای فقیه با کس[M2]آنرا که دل و دیده صد هزار است
[B][M1]چون با دگران نیست سازگاریش[M2]با تو مشو ایمن که سازگار است
[B][M1]از ساحل تن گر کناره گیری[M2]سود تو درین بحر بی کنار است
[B][M1]از بنده جز آلودگی چه خیزد[M2]پاکی صفت آفریدگار است
[B][M1]از خون جگر، نافه پروراندن[M2]تنها هنر آهوی تتار است
[B][M1]ز ابلیس ره خود مپرس گرچه[M2]در بادیهٔ کعبه رهسپار است
[B][M1]پیراهن یوسف چرا نیارند[M2]یعقوب بکنعان در انتظار است
[B][M1]بیدار شو ای گوهری که انکشت[M2]در جایگاه در شاهوار است
[B][M1]گفتار تو همواره از تو، پروین[M2]در صفحهٔ ایام یادگار است
[A]
[B][M1]آهوی روزگار نه آهوست، اژدر است[M2]آب هوی و حرص نه آبست، آذر است
[B][M1]زاغ سپهر، گوهر پاک بسی وجود[M2]بنهفت زیر خاک و ندانست گوهر است
[B][M1]در مهد نفس، چند نهی طفل روح را[M2]این گاهواره رادکش و سفله‌پرور است
[B][M1]هر کس ز آز روی نهفت از بلا رهید[M2]آنکو فقیر کرد هوای را توانگر است
[B][M1]در رزمگاه تیرهٔ آلودگان نفس[M2]روشندل آنکه نیکی و پاکیش مغفر است
[B][M1]در نار جهل از چه فکندیش، این دلست[M2]در پای دیو از چه نهادیش، این سر است
[B][M1]شمشیرهاست آخته زین نیلگون نیام[M2]خونابه‌هانهفته در این کهنه ساغر است
[B][M1]تا در رگ تو مانده یکی قطره خون بجای[M2]در دست آز از پی فصد تو نشتر است
[B][M1]همواره دید و تیره نگشت، این چه دیده‌ایست[M2]پیوسته کشت و کندنگشت، این چه خنجر است
[B][M1]دانی چه گفت نفس بگمراه تیه خویش:[M2]زین راه بازگرد، گرت راه دیگر است
[B][M1]در دفتر ضمیر، چو ابلیس خط نوشت[M2]آلوده گشت هرچه بطومار و دفتر است
[B][M1]مینا فروش چرخ ز مینا هر آنچه ساخت[M2]سوگند یاد کرد که یاقوت احمر است
[B][M1]از سنگ اهرمن نتوان داشت ایمنی[M2]تا بر درخت بارور زندگی بر است
[A]
[B][M1]ای عجب! این راه نه راه خداست[M2]زانکه در آن اهرمنی رهنماست
[B][M1]قافله بس رفت از این راه، لیک[M2]کس نشد آگاه که مقصد کجاست
[B][M1]راهروانی که درین معبرند[M2]فکرتشان یکسره آز و هواست
[B][M1]ای رمه، این دره چراگاه نیست[M2]ای بره، این گرگ بسی ناشتاست
[B][M1]تا تو ز بیغوله گذر میکنی[M2]رهزن طرار تو را در قفاست
[B][M1]دیده ببندی و درافتی بچاه[M2]این گنه تست، نه حکم قضاست
[B][M1]لقمهٔ سالوس کرا سیر کرد[M2]چند بر این لقمه تو را اشتهاست
[B][M1]نفس، بسی وام گرفت و نداد[M2]وام تو چون باز دهد؟ بینواست
[B][M1]خانهٔ جان هرچه توانی بساز[M2]هرچه توان ساخت درین یک بناست
[B][M1]کعبهٔ دل مسکن شیطان مکن[M2]پاک کن این خانه که جای خداست
[B][M1]پیرو دیوانه شدن ز ابلهی است[M2]موعظت دیو شنیدن خطاست
[B][M1]تا بودت شمع حقیقت بدست[M2]راه تو هرجا که روی روشناست
[B][M1]تا تو قفس سازی و شکر خری[M2]طوطیک وقت ز دامت رهاست
[B][M1]حمله نیارد بتو ثعبان دهر[M2]تا چو کلیمی تو و دینت عصاست
[B][M1]ای گل نوزاد فسرده مباش[M2]زانکه تو را اول نشو و نماست
[B][M1]طائر جانرا چه کنی لاشخوار[M2]نزد کلاغش چه نشانی؟ هماست
[B][M1]کاهلیت خسته و رنجور کرد[M2]درد تو دردیست که کارش دواست
[B][M1]چاره کن آزردگی آز را[M2]تا که بدکان عمل مومیاست
[B][M1]روی و ریا را مکن آئین خویش[M2]هرچه فساد است ز روی و ریاست
[B][M1]شوخ‌تن و جامه چه شوئی همی[M2]این دل آلوده به کارت گواست
[B][M1]پای تو همواره براه کج است[M2]دست تو هر شام و سحر بر دعاست
[B][M1]چشم تو بر دفتر تحقیق، لیک[M2]گوش تو بر بیهده و ناسزاست
[B][M1]بار خود از دوش برافکنده‌ای[M2]پشت تو از پشتهٔ شیطان دوتاست
[B][M1]نان تو گه سنگ بود گاه خاک[M2]تا به تنور تو هوی نانواست
[B][M1]ورطه و سیلاب نداری به پیش[M2]تا خردت کشتی و جان ناخداست
[B][M1]قصر دل‌افروز روان محکم است[M2]کلبهٔ تن را چه ثبات و بقاست
[B][M1]جان بتو هرچند دهد منعم است[M2]تن ز تو هرچند ستاند گداست
[B][M1]روغن قندیل تو آبست و بس[M2]تیرگی بزم تو بیش از ضیاست
[B][M1]منزل غولان ز چه شد منزلت[M2]گر ره تو از ره ایشان جداست
[B][M1]جهل بلندی نپسندد، چه است[M2]عجب سلامت نپذیرد، بلاست
[B][M1]آنچه که دوران نخرد یکدلیست[M2]آنچه که ایام ندارد وفاست
[B][M1]دزد شد این شحنهٔ بی نام و ننگ[M2]دزد کی از دزد کند بازخواست
[B][M1]نزد تو چون سرد شود؟ آتش است[M2]از تو چرا درگذرد؟ اژدهاست
[B][M1]وقت گرانمایه و عمر عزیز[M2]طعمهٔ سال و مه و صبح و مساست
[B][M1]از چه همی کاهدمان روز و شب[M2]گر که نه ما گندم و چرخ آسیاست
[B][M1]گر که یمی هست، در آخر نمی‌است[M2]گر که بنائی است، در آخر هباست
[B][M1]ما بره آز و هوی سائلیم[M2]مورچه در خانهٔ خود پادشاست
[B][M1]خیمه ز دستیم و گه رفتن است[M2]غرق شدستیم و زمان شناست
[B][M1]گلبن معنی نتوانی نشاند[M2]تا که درین باغچه خار و گیاست
[B][M1]کشور جان تو چو ویرانه‌ایست[M2]ملک دلت چون ده بی روستاست
[B][M1]شعر من آینهٔ کردار تست[M2]ناید از آئینه به جز حرف راست
[B][M1]روشنی اندوز که دلرا خوشی است[M2]معرفت آموز که جانرا غذاست
[B][M1]پایهٔ قصر هنر و فضل را[M2]عقل نداند ز کجا ابتداست
[B][M1]پردهٔ الوان هوی را بدر[M2]تا بپس پرده ببینی چهاست
[B][M1]به که بجوی و جر دانش چرد[M2]آهوی جانست که اندر چراست
[B][M1]خیره ز هر پویه ز میدان مرو[M2]با فلک پیر ترا کارهاست
[B][M1]اطلس نساج هوی و هوس[M2]چون گه تحقیق رسد بوریاست
[B][M1]بیهده، پروین در دانش مزن[M2]با تو درین خانه چه کس آشناست
[A]
[B][M1]گویند عارفان هنر و علم کیمیاست[M2]وان مس که گشت همسر این کیمیا طلاست
[B][M1]فرخنده طائری که بدین بال و پر پرد[M2]همدوش مرغ دولت و همعرصهٔ هماست
[B][M1]وقت گذشته را نتوانی خرید باز[M2]مفروش خیره، کاین گهر پاک بی بهاست
[B][M1]گر زنده‌ای و مرده نه‌ای، کار جان گزین[M2]تن پروری چه سود، چو جان تو ناشتاست
[B][M1]تو مردمی و دولت مردم فضیلت است[M2]تنها وظیفهٔ تو همی نیست خواب و خاست
[B][M1]زان راه باز گرد که از رهروان تهی است[M2]زان آدمی بترس که با دیو آشناست
[B][M1]سالک نخواسته است ز گمگشته رهبری[M2]عاقل نکرده است ز دیوانه بازخواست
[B][M1]چون معدنست علم و در آن روح کارگر[M2]پیوند علم و جان سخن کاه و کهرباست
[B][M1]خوشتر شوی بفضل زلعلی که در زمی است[M2]برتر پری بعلم ز مرغی که در هواست
[B][M1]گر لاغری تو، جرم شبان تو نیست هیچ[M2]زیرا که وقت خواب تو در موسم چراست
[B][M1]دانی ملخ چه گفت چو سرما و برف دید:[M2]تا گرم جست و خیز شدم نوبت شتاست
[B][M1]جان را بلند دار که این است برتری[M2]پستی نه از زمین و بلندی نه از سماست
[B][M1]اندر سموم طیبت باد بهار نیست[M2]آن نکهت خوش از نفس خرم صباست
[B][M1]آن را که دیبهٔ هنر و علم در بر است[M2]فرش سرای او چه غم ارزانکه بوریاست
[B][M1]آزاده کس نگفت ترا، تا که خاطرت[M2]گاهی اسیر آز و گهی بستهٔ هواست
[B][M1]مزدور دیو و هیمه‌کش او شدیم از آن[M2]کاین سفله تن گرسنه و در فکرت غذاست
[B][M1]تو دیو بین که پیش رو راه آدمی است[M2]تو آدمی نگر که چو دستیش رهنماست
[B][M1]بیگانه دزد را بکمین میتوان گرفت[M2]نتوان رهید ز آفت دزدی که آشناست
[B][M1]بشناس فرق دوست ز دشمن بچشم عقل[M2]مفتون مشو که در پس هر چهره چهره‌هاست
[B][M1]جمشید ساخت جام جهان‌بین از آنسبب[M2]کگه نبود ازین که جهان جام خودنماست
[B][M1]زنگارهاست در دل آلودگان دهر[M2]هر پاک جامه را نتوان گفت پارساست
[B][M1]ایدل، غرور و حرص زبونی و سفلگی است[M2]ای دیده، راه دیو ز راه خدا جداست
[B][M1]گر فکر برتری کنی و بر پری بشوق[M2]بینی که در کجائی و اندر سرت چهاست
[B][M1]جان شاخه‌ایست، میوهٔ آن علم و فضل و رای[M2]در شاخه‌ای نگر که چه خوشرنگ میوه‌هاست
[B][M1]ای شاخ تازه‌رس که بگلشن دمیده‌ای[M2]آن گلبنی که گل ندهد کمتر از گیاست
[B][M1]اعمی است گر بدیدهٔ معنیش بنگری[M2]آن کو خطا نمود و ندانست کان خطاست
[B][M1]زان گنج شایگان که بکنج قناعت است[M2]مور ضعیف گر چو سلیمان شود رواست
[B][M1]دهقان توئی بمزرع ملک وجود خویش[M2]کار تو همچو غله و ایام آسیاست
[B][M1]سر، بی چراغ عقل گرفتار تیرگی است[M2]تن بی وجود روح، پراکنده چون هباست
[B][M1]همنیروی چنار نگشته است شاخکی[M2]کز هر نسیم، بیدصفت قامتش دوتاست
[B][M1]گر پند تلخ میدهمت، ترشرو مباش[M2]تلخی بیاد آر که خاصیت دواست
[B][M1]در پیش پای بنگر و آنگه گذار پای[M2]در راه چاه و چشم تو همواره در قفاست
[B][M1]چون روشنی رسد ز چراغی که مرده است[M2]چون درد به شود ز طبیبی که مبتلاست
[B][M1]گندم نکاشتیم گه کشت، زان سبب[M2]ما را بجای آرد در انبار، لوبیاست
[B][M1]در آسمان علم، عمل برترین پراست[M2]در کشور وجود، هنر بهترین غناست
[B][M1]میجوی گرچه عزم تو ز اندیشه برتر است[M2]میپوی گرچه راه تو در کام اژدهاست
[B][M1]در پیچ و تابهای ره عشق مقصدیست[M2]در موجهای بحر سعادت سفینه‌هاست
[B][M1]قصر رفیع معرفت و کاخ مردمی[M2]در خاکدان پست جهان برترین بناست
[B][M1]عاقل کسیکه رنجبر دشت آرزو است[M2]خرم کسیکه درده امید روستاست
[B][M1]بازارگان شدستی و کالات هیچ نیست[M2]در حیرتم که نام تو بازارگان چراست
[B][M1]با دانش است فخر، نه با ثروت و عقار[M2]تنها هنر تفاوت انسان و چارپاست
[B][M1]زاشوبهای سیل و ز فریادهای موج[M2]نندیشد ای فقیه هر آنکس که ناخداست
[B][M1]دیوانگی است قصهٔ تقدیر و بخت نیست[M2]از بام سرنگون شدن و گفتن این قضاست
[B][M1]آن سفله‌ای که مفتی و قاضی است نام او[M2]تا پود و تار جامه‌اش از رشوه و رباست
[B][M1]گر درهمی دهند، بهشتی طمع کنند[M2]کو آنچنان عبادت و زهدی که بیریاست
[B][M1]جانرا هر آنکه معرفت آموخت مردم است[M2]دل را هر آنکه نیک نگهداشت پادشاست
[A]
[B][M1]شالودهٔ کاخ جهان بر آبست[M2]تا چشم بهم بر زنی خرابست
[B][M1]ایمن چه نشینی درین سفینه[M2]کاین بحر همیشه در انقلابست
[B][M1]افسونگر چرخ کبود هر شب[M2]در فکرت افسون شیخ و شابست
[B][M1]ای تشنه مرو، کاندرین بیابان[M2]گر یک سر آبست، صد سرابست
[B][M1]سیمرغ که هرگز بدام نیاد[M2]در دام زمانه کم از ذبابست
[B][M1]چشمت بخط و خال دلفریب است[M2]گوشت بنوای دف و ربابست
[B][M1]تو بیخود و ایام در تکاپو است[M2]تو خفته و ره پر ز پیچ و تابست
[B][M1]آبی بکش از چاه زندگانی[M2]همواره نه این دلو را طنابست
[B][M1]بگذشت مه و سال وین عجب نیست[M2]این قافله عمریست در شتابست
[B][M1]بیدار شو، ای بخت خفته چوپان[M2]کاین بادیه راحتگه ذئابست
[B][M1]بر گرد از آنره که دیو گوید[M2]کای راهنورد، این ره صوابست
[B][M1]ز انوار حق از اهرمن چه پرسی[M2]زیراک سئوال تو بی جوابست
[B][M1]با چرخ، تو با حیله کی برآئی[M2]در پشه کجا نیروی عقابست
[B][M1]بر اسب فساد، از چه زین نهادی[M2]پای تو چرا اندرین رکابست
[B][M1]دولت نه به افزونی حطام است[M2]رفعت نه به نیکوئی ثیابست
[B][M1]جز نور خرد، رهنمای مپسند[M2]خودکام مپندار کامیابست
[B][M1]خواندن نتوانیش چون، چه حاصل[M2]در خانه هزارت اگر کتابست
[B][M1]هشدار که توش و توان پیری[M2]سعی و عمل موسم شبابست
[B][M1]بیهوده چه لرزی ز هر نسیمی[M2]مانند چراغی که بی حبابست
[B][M1]گر پای نهد بر تو پیل، دانی[M2]کز پای تو چون مور در عذابست
[B][M1]بی شمع، شب این راه پرخطر را[M2]مسپر بامیدی که ماهتابست
[B][M1]تا چند و کی این تیره جسم خاکی[M2]بر چهرهٔ خورشید جان سحابست
[B][M1]در زمرهٔ پاکیزگان نباشی[M2]تا بر دلت آلودگی حجابست
[B][M1]پروین، چه حصاد و چه کشتکاری[M2]آنجا که نه باران نه آفتابست
[A]
[B][M1]آنکس که چو سیمرغ بی نشانست[M2]از رهزن ایام در امانست
[B][M1]ایمن نشد از دزد جز سبکبار[M2]بر دوش تو این بار بس گرانست
[B][M1]اسبی که تو را میبرد بیک عمر[M2]بنگر که بدست که‌اش عنانست
[B][M1]مردم‌کشی دهر، بی سلاح است[M2]غارتگری چرخ، ناگهانست
[B][M1]خودکامی افلاک آشکار است[M2]از دیدهٔ ما خفتگان نهانست
[B][M1]افسانهٔ گیتی نگفته پیداست[M2]افسونگریش روشن و عیانست
[B][M1]هر غار و شکافی بدامن کوه[M2]با عبرت اگر بنگری دهانست
[B][M1]بازیچهٔ این پرده، سحربازیست[M2]بی باکی این دست، داستانست
[B][M1]دی جغد به ویرانه‌ای بخندید[M2]کاین قصر ز شاهان باستانست
[B][M1]تو از پی گوری دوان چو بهرام[M2]آگه نه که گور از پیت دوانست
[B][M1]شمشیر جهان کند مینماند[M2]تا مستی و خواب تواش فسانست
[B][M1]بس قافلهٔ گم گشته است از آنروز[M2]کاین گمشده، سالار کاروانست
[B][M1]بس آدمیان پای بند دیوند[M2]بسیار سر اینجا بر آستانست
[B][M1]از پای در افتد به نیمهٔ راه[M2]آن رفته که بی توشه و توانست
[B][M1]زین تیره تن، امید روشنی نیست[M2]جانست چراغ وجود، جانست
[B][M1]شادابی شاخ و شکوفه در باغ[M2]هنگام گل از سعی باغبانست
[B][M1]دل را ز چه رو شوره‌زار کردی[M2]خارش بکن ایدوست، بوستانست
[B][M1]خون خورده و رخسار کرده رنگین[M2]این لعل که اندر حصار کانست
[B][M1]آری، سمن و لاله روید از خاک[M2]تا ابر بهاری گهر فشانست
[B][M1]در کیسهٔ خود بین که تا چه داری[M2]گیرم که فلان گنج از فلانست
[B][M1]ز اسرار حقیقت مپرس کاین راز[M2]بالاتر از اندیشه و گمانست
[B][M1]ای چشمهٔ کوچک بچشم فکرت[M2]بحریست که بی کنه و بی کرانست
[B][M1]اینجا نرسد کشتئی بساحل[M2]گر زانکه هزارانش بادبانست
[B][M1]بر پر که نگردد بلند پرواز[M2]مرغیکه درین پست خاکدانست
[B][M1]گرگ فلک آهوی وقت را خورد[M2]در مطبخ ما مشتی استخوانست
[B][M1]اندیشه کن از باز، ای کبوتر[M2]هر چند تو را عرصه آسمانست
[B][M1]جز گرد نکوئی مگرد هرگز[M2]نیکی است که پاینده در جهانست
[B][M1]گر عمر گذاری به نیکنامی[M2]آنگاه تو را عمر جاودانست
[B][M1]در ملک سلیمان چرا شب و روز[M2]دیوت بسر سفره میهمانست
[B][M1]پیوند کسی جوی کاشنائی است[M2]اندوه کسی خور که مهربانست
[B][M1]مگذار که میرد ز ناشتائی[M2]جان را هنر و علم همچو نانست
[B][M1]فضل است چراغی که دلفروزست[M2]علم است بهاری که بی خزانست
[B][M1]چوگان زن، تا بدستت افتد[M2]این گوی سعادت که در میانست
[B][M1]چون چیره بدین چار دیو گردد[M2]آنکس که چنین بیدل و جبانست
[B][M1]گر پنبه شوی، آتشت زمین است[M2]ور مرغ شوی، روبهت زمانست
[B][M1]بس تیرزنان را نشانه کردست[M2]این تیر که در چلهٔ کمانست
[B][M1]در لقمهٔ هر کس نهفته سنگی[M2]بر خوان قضا آنکه میزبانست
[B][M1]یکرنگی ناپایدار گردون[M2]کم عمرتر از صرصر و دخانست
[B][M1]فرصت چو یکی قلعه‌ایست ستوار[M2]عقل تو بر این قلعه مرزبانست
[B][M1]کالا مخر از اهرمن ازیراک[M2]هر چند که ارزان بود گرانست
[B][M1]آن زنده که دانست و زندگی کرد[M2]در پیش خردمند، زنده آنست
[B][M1]آن کو بره راست میزند گام[M2]هر جا که برد رخت، کامرانست
[B][M1]بازیچهٔ طفلان خانه گردد[M2]آن مرغ که بی پر چو ماکیانست
[B][M1]آلوده کنی خاطر و ندانی[M2]کالایش دل، پستی روانست
[B][M1]هیزم کش دیوان شدن زبونیست[M2]روزی خور دونان شدن هوانست
[B][M1]ننگ است بخواری طفیل بودن[M2]مانند مگس هر کجا که خوانست
[B][M1]این سیل که با کوه می‌ستیزد[M2]بیغ افکن بسیار خانمانست
[B][M1]بندیش ز دیوی که آدمی روست[M2]بگریز ز نقشی که دلستانست
[B][M1]در نیمهٔ شب، نالهٔ شباویز[M2]کی چون نفس مرغ صبح خوانست
[B][M1]از منقبت و علم، نیم ارزن[M2]ارزنده‌تر از گنج شایگانست
[B][M1]کردار تو را سعی رهنمونست[M2]گفتار تو را عقل ترجمانست
[B][M1]عطار سپهرت زریر بفروخت[M2]بگرفتی و گفتی که زعفرانست
[B][M1]در قیمت جان از تو کار خواهند[M2]این گنج مپندار رایگانست
[B][M1]اطلس نتوان کرد ریسمان را[M2]این پنبه که رشتی تو، ریسمانست
[B][M1]ز اندام خود این تیرگی فروشوی[M2]در جوی تو این آب تا روانست
[B][M1]پژمان نشود ز آفتاب هرگز[M2]تا بر سر این غنچه سایبانست
[B][M1]برزیگری آموختی و کشتی[M2]این دانه زمانی که مهرگانست
[B][M1]مسپار به تن کارهای جان را[M2]این بی هنر از دور پهلوانست
[B][M1]یاری نکند با تو خسرو عقل[M2]تا جهل بملک تو حکمرانست
[B][M1]مزروع تو، گر تلخ یا که شیرین[M2]هنگام درو، حاصلت همانست
[B][M1]هر نکته که دانی بگوی، پروین[M2]تا نیروی گفتار در زبانست
[A]
[B][M1]اگر چه در ره هستی هزار دشواریست[M2]چو پر کاه پریدن ز جا سبکساریست
[B][M1]به پات رشته فکندست روزگار و هنوز[M2]نه آگهی تو که این رشتهٔ گرفتاریست
[B][M1]بگرگ مردمی آموزی و نمیدانی[M2]که گرگ را ز ازل پیشه مردم آزاریست
[B][M1]بپرس راه ز علم، این نه جای گمراهیست[M2]بخواه چاره ز عقل، این نه روز ناچاریست
[B][M1]نهفته در پس این لاجورد گون خیمه[M2]هزار شعبده‌بازی، هزار عیاریست
[B][M1]سلام دزد مگیر و متاع دیو مخواه[M2]چرا که دوستی دشمنان ز مکاریست
[B][M1]هر آن مریض که پند طبیب نپذیرد[M2]سزاش تاب و تب روزگار بیماریست
[B][M1]بچشم عقل ببین پرتو حقیقت را[M2]مگوی نور تجلی فسون و طراریست
[B][M1]اگر که در دل شب خون نمیکند گردون[M2]بوقت صبح چرا کوه و دشت گلناریست
[B][M1]بگاهوار تو افعی نهفت دایهٔ دهر[M2]مبرهن است که بیزار ازین پرستاریست
[B][M1]سپرده‌ای دل مفتون خود بمعشوقی[M2]که هر چه در دل او هست، از تو بیزاریست
[B][M1]بدار دست ز کشتی که حاصلش تلخیست[M2]بپوش روی ز آئینه‌ای که زنگاریست
[B][M1]بخیره بار گران زمانه چند کشی[M2]ترا چه مزد بپاداش این گرانباریست
[B][M1]فرشته زان سبب از کید دیو بیخبر است[M2]که اقتضای دل پاک، پاک انگاریست
[B][M1]بلند شاخهٔ این بوستان روح افزای[M2]اگر ز میوه تهی شد، ز پست دیواریست
[B][M1]چو هیچگاه به کار نکو نمیگرویم[M2]شگفت نیست گر آئین ما سیه کاریست
[B][M1]برو که فکرت این سودگر معامله نیست[M2]متاع او همه از بهر گرم بازاریست
[B][M1]بخر ز دکهٔ عقل آنچه روح می‌طلبد[M2]هزار سود نهان اندرین خریداریست
[B][M1]زمانه گشت چو عطار و خون هر سگ و خوک[M2]فروخت بر همه و گفت مشک تاتاریست
[B][M1]گلش مبو که نه شغلیش غیر گلچینیست[M2]غمش مخور که نه کاریش غیر خونخواریست
[B][M1]قضا چو قصد کند، صعوه‌ای چو ثعبانی است[M2]فلک چو تیغ کشد، زخم سوزنی کاریست
[B][M1]کدام شمع که ایمن ز باد صبحگهی است[M2]کدام نقطه که بیرون ز خط پرگاریست
[B][M1]عمارت تو شد است این چنین خراب ولیک[M2]بخانهٔ دگران پیشهٔ تو معماریست
[B][M1]بدان صفت که تو هستی دهند پاداشت[M2]سزای کار در آخر همان سزاواریست
[B][M1]بهل که عاقبت کار سرنگونت کند[M2]بلندئی که سرانجام آن نگونساریست
[B][M1]گریختن ز کژی و رمیدن از پستی[M2]نخست سنگ بنای بلند مقداریست
[B][M1]ز روشنائی جان، شامها سحر گردد[M2]روان پاک چو خورشید و تن شب تاریست
[B][M1]چراغ دزد ز مخزن پدید شد، پروین[M2]زمان خواب گذشتست، وقت بیداریست
[A]
[B][M1]عاقل از کار بزرگی طلبید[M2]تکیه بر بیهده گفتار نداشت
[B][M1]آب نوشید چو نوشابه نیافت[M2]درم آورد چو دینار نداشت
[B][M1]بار تقدیر به آسانی برد[M2]غم سنگینی این بار نداشت
[B][M1]با گرانسنگی و پاکی خو کرد[M2]همنشینان سبکسار نداشت
[B][M1]دانه جز دانهٔ پرهیز نکشت[M2]توشهٔ آز در انبار نداشت
[B][M1]اندرین محکمهٔ پر شر و شور[M2]با کسی دعوی پیکار نداشت
[B][M1]آنکه با خوشه قناعت میکرد[M2]چه غم ار خرمن و خروار نداشت
[B][M1]کار جان را به تن سفله مده[M2]زانکه یک کار سزاوار نداشت
[B][M1]جان پرستاری تن کرد همی[M2]چو خود افتاد، پرستار نداشت
[B][M1]چه عجب ملک دل ار ویران شد[M2]همه دیدیم که معمار نداشت
[B][M1]زهد و امساک تن از توبه نبود[M2]کم از آن خورد که بسیار نداشت
[B][M1]کار خود را همه با دست تو کرد[M2]نفس جز دست تو افزار نداشت
[B][M1]روح چون خانهٔ تن خالی کرد[M2]دگر این خانه نگهدار نداشت
[B][M1]تن در این کارگه پهناور[M2]سالها ماند ولی کار نداشت
[B][M1]به هنر کوش که دیبای هنر[M2]هیچ بافنده ببازار نداشت
[B][M1]هیچ دانی چه کسی گشت استاد[M2]آنکه شاگرد شد و عار نداشت
[B][M1]کار گیتی همه ناهمواریست[M2]این گذرگه ره هموار نداشت
[B][M1]دیده گر دام قضا را میدید[M2]هرگز این دام گرفتار نداشت
[B][M1]چشم ما خفت و فلک هیچ نخفت[M2]خبر این خفته ز بیدار نداشت
[B][M1]گل امید ز آهی پژمرد[M2]آه از این گل که به جز خار نداشت
[B][M1]زینهمه گوهر تابنده که هست[M2]اشک بود آنکه خریدار نداشت
[B][M1]در میان همه زرهای عیار[M2]زر جان بود که معیار نداشت
[B][M1]دل پاک آینهٔ روی خداست[M2]این چنین آینه زنگار نداشت
[B][M1]تن که بر اسب هوی عمری تاخت[M2]نشد آگاه که افسار نداشت
[B][M1]آنکه جز بید و سپیدار نکشت[M2]ز که پرسد که چرا بار نداشت
[B][M1]دهر جز خانهٔ خمار نبود[M2]زانکه یک مردم هشیار نداشت
[B][M1]اندرین پرتگه بی پایان[M2]هیچکس مرکب رهوار نداشت
[B][M1]قلم دهر نوشت آنچه نوشت[M2]سند و دفتر و طومار نداشت
[B][M1]پردهٔ تن رخ جان پنهان کرد[M2]کاش این پرده برخسار نداشت
[A]
[B][M1]ای دل، بقا دوام و بقائی چنان نداشت[M2]ایام عمر، فرصت برق جهان نداشت
[B][M1]روشن ضمیر آنکه ازین خوان گونه گون[M2]قسمت همای وار به جز استخوان نداشت
[B][M1]سرمست پر گشود و سبکسار برپرید[M2]مرغی که آشیانه درین خاکدان نداشت
[B][M1]هشیار آنکه انده نیک و بدش نبود[M2]بیدار آنکه دیده بملک جهان نداشت
[B][M1]کو عارفی کز آفت این چار دیو رست[M2]کو سالکی که زحمت این هفتخوان نداشت
[B][M1]گشتیم بی شمار و ندیدیم عاقبت[M2]یک نیکروز کاو گله از آسمان نداشت
[B][M1]آنکس که بود کام طلب، کام دل نیافت[M2]وانکس که کام یافت، دل کامران نداشت
[B][M1]کس در جهان مقیم به جز یک نفس نبود[M2]کس بهره از زمانه به جز یک زمان نداشت
[B][M1]زین کوچگاه، دولت جاوید هر که خواست[M2]الحق خبر ز زندگی جاودان نداشت
[B][M1]دام فریب و کید درین دشت گر نبود[M2]این قصر کهنه، سقف جواهر نشان نداشت
[B][M1]صاحب نظر کسیکه درین پست خاکدان[M2]دست از سر نیاز، سوی این و آن نداشت
[B][M1]صیدی کزین شکسته قفس رخت برنبست[M2]یا بود بال بسته و یا آشیان نداشت
[B][M1]روز جوانی آنکه به مستی تباه کرد[M2]پیرانه سر شناخت که بخت جوان نداشت
[B][M1]آگه چگونه گشت ز سود و زیان خویش[M2]سوداگری که فکرت سود و زیان نداشت
[B][M1]روگوهر هنر طلب از کان معرفت[M2]کاینسان جهانفروز گهر، هیچ کان نداشت
[B][M1]غواص عقل، چون صدف عمر برگشود[M2]دری گرانبهاتر و خوشتر ز جان نداشت
[B][M1]آنکو به کشتزار عمل گندمی نکشت[M2]اندر تنور روشن پرهیز نان نداشت
[B][M1]گر ما نمیشدیم خریدار رنگ و بوی[M2]دیو هوی برهگذر ما دکان نداشت
[B][M1]هر جا که گسترانده شد این سفرهٔ فساد[M2]جز گرگ و غول و دزد و دغل میهمان نداشت
[B][M1]کاش این شرار دامن هستی نمی‌گرفت[M2]کاش این سموم راه سوی بوستان نداشت
[B][M1]چون زنگ بست آینهٔ دل، تباه شد[M2]چون کند گشت خنجر فرصت، فسان نداشت
[B][M1]آذوقهٔ تو از چه در انبار آز ماند[M2]گنجینهٔ تو از چه سبب پاسبان نداشت
[B][M1]دیوارهای قلعهٔ جان گر بلند بود[M2]روباه دهر چشم بدین ماکیان نداشت
[B][M1]گر در کمان زهد زهی میگذاشتیم[M2]امروز چرخ پیر زه اندر کمان نداشت
[B][M1]دل را بدست نفس نمیبود گر زمام[M2]راه فریب هیچ گهی کاروان نداشت
[B][M1]خوش بود نزهت چمن و دولت بهار[M2]گر بیم ترکتازی باد خزان نداشت
[B][M1]از دام تن بنام و نشانی توان گریخت[M2]دام زمانه بود که نام و نشان نداشت
[B][M1]هشدار ای گرسنه که طباخ روزگار[M2]نامیخته به زهر، نوالی بخوان نداشت
[B][M1]گر بد بعدل سیر فلک، پشهٔ ضعیف[M2]قدرت بگوشمالی پیل دمان نداشت
[B][M1]از دل سفینه باید و از دیده ناخدای[M2]در بحر روزگار، که کنه و کران نداشت
[B][M1]آسوده خاطر این ره بی اعتبار را[M2]پروین، کسی سپرد که بار گران نداشت
[A]
[B][M1]دل اگر توشه و توانی داشت[M2]در ره عقل کاروانی داشت
[B][M1]دیده گر دفتر قضا میخواند[M2]ز سیه کاریش امانی داشت
[B][M1]رهزن نفس را شناخته بود[M2]گنجهایش نگاهبانی داشت
[B][M1]کشت و زرعی به ملک جان میکرد[M2]بی نیاز از جهان، جهانی داشت
[B][M1]گوش ما موعظت نیوش نبود[M2]ورنه هر ذره‌ای دهانی داشت
[B][M1]ما در این پرتگه چه میکردیم[M2]مرکب آز گر عنانی داشت
[B][M1]با چنین آتش و تف و دم و دود[M2]کاشکی این تنور نانی داشت
[B][M1]آزمند این چنین گرسنه نبود[M2]اگر این سفره میهمانی داشت
[B][M1]همه را زنده می‌نشاید گفت[M2]زندگی نامی و نشانی داشت
[B][M1]داستان گذشتگان پند است[M2]هر که بگذشت داستانی داشت
[B][M1]رازهای زمانه را میگفت[M2]در و دیوار گر زبانی داشت
[B][M1]اشکها انجم سپهر دلند[M2]این زمین نیز آسمانی داشت
[B][M1]تن بدریوزه خوی کرد و ندید[M2]که چو جان گنج شایگانی داشت
[B][M1]خیره گفتند روح گنج تن است[M2]گنج اگر بود، پاسبانی داشت
[B][M1]تن که یک عمر زندهٔ جان بود[M2]هرگز آگه نشد که جانی داشت
[B][M1]آنچنان شو که گل شوی نه گیاه[M2]باغ ایام باغبانی داشت
[B][M1]نیکبخت آن توانگری که بدل[M2]غم مسکین ناتوانی داشت
[B][M1]چاشت را با گرسنگان میخورد[M2]تا که در سفره نیم نانی داشت
[B][M1]زندگانی تجارتی است کاز آن[M2]همه کس غبنی و زیانی داشت
[B][M1]بوریاباف بود جولهٔ دهر[M2]نه پرندی نه پرنیانی داشت
[B][M1]رو به روزگار خواب نکرد[M2]تا که این قلعه ماکیانی داشت
[B][M1]گم شد و کس نیافتش دیگر[M2]گهر عمر، کاش کانی داشت
[B][M1]صید و صیاد هر دو صید شدند[M2]تا قضا تیری و کمانی داشت
[B][M1]دل بحق سجده کرد و نفس بزر[M2]هر کسی سر بر آستانی داشت
[B][M1]ما پراکندگان پنداریم[M2]ورنه هر گله‌ای شبانی داشت
[B][M1]موج و طوفان و سیل و ورطه بسی است[M2]زندگی بحر بی کرانی داشت
[B][M1]خامهٔ دهر بر شکوفه نوشت:[M2]هر بهاری ز پی خزانی داشت
[B][M1]تیره و کند گشت تیغ وجود[M2]کاشکی صیقل و فسانی داشت
[A]
[B][M1]فلک، ای دوست، ز بس بیحد و بیمر گردد[M2]بد و نیک و غم و شادی همه آخر گردد
[B][M1]ز قفای من و تو، گرد جهان را بسیار[M2]دی و اسفند مه و بهمن و آذر گردد
[B][M1]ماه چون شب شود، از جای بجائی حیران[M2]پی کیخسرو و دارا و سکندر گردد
[B][M1]این سبک خنگ بی آسایش بی پا تازد[M2]وین گران کشتی بی رهبر و لنگر گردد
[B][M1]من و تو روزی از پای در افتیم، ولیک[M2]تا بود روز و شب، این گنبد اخضر گردد
[B][M1]روز بگذشته خیالست که از نو آید[M2]فرصت رفته محالست که از سر گردد
[B][M1]کشتزار دل تو کوش که تا سبز شود[M2]پیش از آن کاین رخ گلنار معصفر گردد
[B][M1]زندگی جز نفسی نیست، غنیمت شمرش[M2]نیست امید که همواره نفس بر گردد
[B][M1]چرخ بر گرد تو دانی که چسان می‌گردد[M2]همچو شهباز که بر گرد کبوتر گردد
[B][M1]اندرین نیمه ره، این دیو تو را آخر کار[M2]سر بپیچاند و خود بر ره دیگر گردد
[B][M1]خوش مکن دل که نکشتست نسیمت ای شمع[M2]بس نسیم فرح‌انگیز که صرصر گردد
[B][M1]تیره آن چشم که بر ظلمت و پستی بیند[M2]مرده آن روح که فرمانبر پیکر گردد
[B][M1]گر دو صد عمر شود پرده نشین در معدن[M2]خصلت سنگ سیه نیست که گوهر گردد
[B][M1]نه هر آنرا که لقب بوذر و سلمان باشد[M2]راست کردار چو سلمان و چو بوذر گردد
[B][M1]هر نفس کز تو برآید، چو نکو در نگری[M2]آز تو بیشتر و عمر تو کمتر گردد
[B][M1]علم سرمایهٔ هستی است، نه گنج زر و مال[M2]روح باید که از این راه توانگر گردد
[B][M1]نخورد هیچ توانگر غم درویش و فقیر[M2]مگر آنروز که خود مفلس و مضطر گردد
[B][M1]قیمت بحر در آن لحظه بداند ماهی[M2]که بدام ستم انداخته در بر گردد
[B][M1]گاه باشد که دو صد خانه کند خاکستر[M2]خسک خشک چو همصحبت اخگر گردد
[B][M1]کرکسان لاشه خورانند ز بس تیره دلی[M2]طوطیانرا خورش آن به که ز شکر گردد
[B][M1]نه هر آنکو قدمی رفت بمقصد برسید[M2]نه هر آنکو خبری گفت پیمبر گردد
[B][M1]تشنهٔ سوخته در خواب ببیند که همی[M2]به لب دجله و پیرامن کوثر گردد
[B][M1]آنچنان کن که بنیکیت مکافات دهند[M2]چو گه داوری و نوبت کیفر گردد
[B][M1]مرو آزاد، چو در دام تو صیدی باشد[M2]مشو ایمن چو دلی از تو مکدر گردد
[B][M1]توشهٔ بخل میندوز که دو دست و غبار[M2]سوزن کینه مپرتاب که خنجر گردد
[B][M1]نه هر آن غنچه که بشکفت گل سرخ شود[M2]نه هر آن شاخه که بررست صنوبر گردد
[B][M1]ز درازا و ز پهنا چه همی پرسی از آن[M2]که چو پرگار بیک خط مدور گردد
[B][M1]عقل استاد و معلم برود پاک از سر[M2]تا که بی عقل و هشی صاحب مشعر گردد
[B][M1]جور مرغان کشد آن مرز که پر چینه بود[M2]سنگ طفلان خورد آن شاخ که برور گردد
[B][M1]روسبی از کم و بیش آنچه کند گرد، همه[M2]صرف، گلگونه و عطر و زر و زیور گردد
[B][M1]گر که کار آگهی، از بهر دلی کاری کن[M2]تا که کار دل تو نیز میسر گردد
[B][M1]رهنوردی که بامید رهی میپوید[M2]تیره رائی است گر از نیمهٔ ره برگردد
[B][M1]هیچ درزی نپسندد که بدین بیهدگی[M2]دلق را آستر از دیبهٔ ششتر گردد
[B][M1]چرخ گوش تو بپیچاند اگر سر پیچی[M2]خون چو آلوده شود، پاک به نشتر گردد
[B][M1]دیو را بر در دل دیدم و زان میترسم[M2]که ز ما بیخبر این ملک مسخر گردد
[B][M1]دعوت نفس پذیرفتی و رفتی یکبار[M2]بیم آنست که این وعده مکرر گردد
[B][M1]پاکی آموز بچشم و دل خود، گر خواهی[M2]که سراپای وجود تو مطهر گردد
[B][M1]هر که شاگردی سوداگر گیتی نکند[M2]هرگز آگاه نه از نفع و نه از ضر گردد
[B][M1]دامن اوست پر از لؤلؤ و مرجان، پروین[M2]که بی اندیشه درین بحر شناور گردد
[A]
[B][M1]سوخت اوراق دل از اخگر پنداری چند[M2]ماند خاکستری از دفتر و طوماری چند
[B][M1]روح زان کاسته گردید و تن افزونی خواست[M2]که نکردیم حساب کم و بسیاری چند
[B][M1]زاغکی شامگهی دعوی طاوسی کرد[M2]صبحدم فاش شد این راز ز رفتاری چند
[B][M1]خفتگان با تو نگویند که دزد تو که بود[M2]باید این مسئله پرسید ز بیداری چند
[B][M1]گر که ما دیده ببندیم و بمقصد نرسیم[M2]چه کند راحله و مرکب رهواری چند
[B][M1]دل و جان هر دو بمردند ز رنجوری و ما[M2]داروی درد نهفتیم ز بیماری چند
[B][M1]سودمان عجب و طمع، دکه و سرمایه فساد[M2]آه از آن لحظه که آیند خریداری چند
[B][M1]چه نصیبت رسد از کشت دوروئی و ریا[M2]چه بود بهره‌ات از کیسهٔ طراری چند
[B][M1]جامهٔ عقل ز بس در گرو حرص بماند[M2]پود پوسید و بهم ریخته شد تاری چند
[B][M1]پایه بشکست و بدیدیم و نکردیم هراس[M2]بام بنشست و نگفتیم بمعماری چند
[B][M1]آز تن گر که نمیبود، بزندان هوی[M2]هر دم افزوده نمیگشت گرفتاری چند
[B][M1]حرص و خودبینی و غفلت ز تو ناهارترند[M2]چه روی از پی نان بر در ناهاری چند
[B][M1]دید چون خامی ما، اهرمن خام فریب[M2]ریخت در دامن ما درهم و دیناری چند
[B][M1]چو ره مخفی ارشاد نمیدانستیم[M2]بنمودند بما خانهٔ خماری چند
[B][M1]دیو را گر نشناسیم ز دیدار نخست[M2]وای بر ما سپس صحبت و دیداری چند
[B][M1]دفع موشان کن از آن پیش که آذوقه برند،[M2]نه در آن لحظه که خالی شود انباری چند
[B][M1]تو گرانسنگی و پاکیزگی آموز، چه باک[M2]گر نپویند براه تو سبکساری چند
[B][M1]به که از خندهٔ ابلیس ترش داری روی[M2]تا نخندند بکار تو نکوکاری چند
[B][M1]چو گشودند بروی تو در طاعت و علم[M2]چه کمند افکنی از جهل به دیواری چند
[B][M1]دل روشن ز سیه کاری نفس ایمن کن[M2]تا نیفتاده بر این آینه زنگاری چند
[B][M1]دفتر روح چه خوانند زبونی و نفاق[M2]کرم نخل چه دانند سپیداری چند
[B][M1]هیچکس تکیه به کار آگهی ما نکند[M2]مستی ما چو بگویند به هشیاری چند
[B][M1]تیغ تدبیر فکندیم به هنگام نبرد[M2]سپر عقل شکستیم ز پیکاری چند
[B][M1]روز روشن نسپردیم ره معنی را[M2]چه توان یافت در این ره بشب تاری چند
[B][M1]بسکه در مزرع جان دانهٔ آز افکندیم[M2]عاقبت رست بباغ دل ما خاری چند
[B][M1]شوره‌زار تن خاکی گل تحقیق نداشت[M2]خرد این تخم پراکند به گلزاری چند
[B][M1]تو بدین کارگه اندر، چو یکی کارگری[M2]هنر و علم بدست تو چو افزاری چند
[B][M1]تو توانا شدی ایدوست که باری بکشی[M2]نه که بر دوش گرانبار نهی باری چند
[B][M1]افسرت گر دهد اهریمن بدخواه، مخواه[M2]سر منه تا نزنندت بسر افساری چند
[B][M1]دیبهٔ معرفت و علم چنان باید بافت[M2]که توانیم فرستاد ببازاری چند
[B][M1]گفتهٔ آز چه یک حرف، چه هفتاد کتاب[M2]حاصل عجب، چه یک خوشه، چه خرواری چند
[B][M1]اگرت موعظهٔ عقل بماند در گوش[M2]نبرندت ز ره راست بگفتاری چند
[B][M1]چه کنی پرسش تاریخ حوادث، پروین[M2]ورقی چند سیه گشته ز کرداری چند
[A]
[B][M1]سر و عقل گر خدمت جان کنند[M2]بسی کار دشوار ک‌آسان کنند
[B][M1]بکاهند گر دیده و دل ز آز[M2]بسا نرخها را که ارزان کنند
[B][M1]چو اوضاع گیتی خیال است و خواب[M2]چرا خاطرت را پریشان کنند
[B][M1]دل و دیده دریای ملک تنند[M2]رها کن که یک چند طوفان کنند
[B][M1]به داروغه و شحنهٔ جان بگوی[M2]که دزد هوی را بزندان کنند
[B][M1]نکردی نگهبانی خویش، چند[M2]به گنج وجودت نگهبان کنند
[B][M1]چنان کن که جان را بود جامه‌ای[M2]چو از جامه، جسم تو عریان کنند
[B][M1]به تن پرور و کاهل ار بگروی[M2]ترا نیز چون خود تن آسان کنند
[B][M1]فروغی گرت هست ظلمت شود[M2]کمالی گرت هست نقصان کنند
[B][M1]هزار آزمایش بود پیش از آن[M2]که بیرونت از این دبستان کنند
[B][M1]گرت فضل بوده است رتبت دهند[M2]ورت جرم بوده است تاوان کنند
[B][M1]گرت گله گرگ است و گر گوسفند[M2]ترا بر همان گله چوپان کنند
[B][M1]چو آتش برافروزی از بهر خلق[M2]همان آتشت را بدامان کنند
[B][M1]اگر گوهری یا که سنگ سیاه[M2]بدانند چون ره بدین کان کنند
[B][M1]به معمار عقل و خرد تیشه ده[M2]که تا خانهٔ جهل ویران کنند
[B][M1]برآنند خودبینی و جهل و عجب[M2]که عیب تو را از تو پنهان کنند
[B][M1]بزرگان نلغزند در هیچ راه[M2]کاز آغاز تدبیر پایان کنند
[A]
[B][M1]ای دوست، دزد حاجب و دربان نمی‌شود[M2]گرگ سیه درون، سگ چوپان نمی‌شود
[B][M1]ویرانهٔ تن از چه ره آباد میکنی[M2]معمورهٔ دلست که ویران نمی‌شود
[B][M1]درزی شو و بدوز ز پرهیز پوششی[M2]کاین جامه جامه‌ایست که خلقان نمی‌شود
[B][M1]دانش چو گوهریست که عمرش بود بها[M2]باید گران خرید که ارزان نمی‌شود
[B][M1]روشندل آنکه بیم پراکندگیش نیست[M2]وز گردش زمانه پریشان نمی‌شود
[B][M1]دریاست دهر، کشتی خویش استوار دار[M2]دریا تهی ز فتنهٔ طوفان نمی‌شود
[B][M1]دشواری حوادث هستی چو بنگری[M2]جز در نقاب نیستی آسان نمی‌شود
[B][M1]آن مکتبی که اهرمن بد منش گشود[M2]از بهر طفل روح دبستان نمی‌شود
[B][M1]همت کن و به کاری ازین نیکتر گرای[M2]دکان آز بهر تو دکان نمی‌شود
[B][M1]تا زاتش عناد تو گرمست دیگ جهل[M2]هرگز خرد بخوان تو مهمان نمی‌شود
[B][M1]گر شمع صد هزار بود، شمع تن دلست[M2]تن گر هزار جلوه کند جان نمی‌شود
[B][M1]تا دیده‌ات ز پرتو اخلاص روشن است[M2]انوار حق ز چشم تو پنهان نمی‌شود
[B][M1]دزد طمع چو خاتم تدبیر ما ربود[M2]خندید و گفت: دیو سلیمان نمی‌شود
[B][M1]افسانه‌ای که دست هوی مینویسدش[M2]دیباچهٔ رسالهٔ ایمان نمی‌شود
[B][M1]سرسبز آن درخت که از تیشه ایمن است[M2]فرخنده آن امید که حرمان نمی‌شود
[B][M1]هر رهنورد را نبود پای راه شوق[M2]هر دست دست موسی عمران نمی‌شود
[B][M1]کشت دروغ، بار حقیقت نمیدهد[M2]این خشک رود، چشمهٔ حیوان نمی‌شود
[B][M1]جز در نخیل خوشهٔ خرما کسی نیافت[M2]جز بر خلیل، شعله گلستان نمی‌شود
[B][M1]کار آگهی که نور معانیش رهبرست[M2]بازرگان رستهٔ عنوان نمی‌شود
[B][M1]آز و هوی که راه بهر خانه کرد سوخت[M2]از بهر خانهٔ تو نگهبان نمی‌شود
[B][M1]اندرز کرد مورچه فرزند خویشرا[M2]گفت این بدان که مور تن آسان نمی‌شود
[B][M1]آنکس که همنشین خرد شد، ز هر نسیم[M2]چون پر کاه بی سر و سامان نمی‌شود
[B][M1]دین از تو کار خواهد و کار از تو راستی[M2]این درد با مباحثه درمان نمی‌شود
[B][M1]آن کو شناخت کعبهٔ تحقیق را که چیست[M2]در راه خلق خار مغیلان نمی‌شود
[B][M1]ظلمی که عجب کرد و زیانی که تن رساند[M2]جز با صفای روح تو جبران نمی‌شود
[B][M1]ما آدمی نیم، از ایراک آدمی[M2]دردی کش پیالهٔ شیطان نمی‌شود
[B][M1]پروین، خیال عشرت و آرام و خورد و خواب[M2]از بهر عمر گمشده تاوان نمی‌شود
[A]
[B][M1]دانی که را سزد صفت پاکی:[M2]آنکو وجود پاک نیالاید
[B][M1]در تنگنای پست تن مسکین[M2]جان بلند خویش نفرساید
[B][M1]دزدند خود پرستی و خودکامی[M2]با این دو فرقه راه نپیماید
[B][M1]تا خلق ازو رسند بسایش[M2]هرگز بعمر خویش نیاساید
[B][M1]آنروز کآسمانش برافرازد[M2]از توسن غرور بزیر آید
[B][M1]تا دیگران گرسنه و مسکینند[M2]بر مال و جاه خویش نیفزاید
[B][M1]در محضری که مفتی و حاکم شد[M2]زر بیند و خلاف نفرماید
[B][M1]تا بر برهنه جامه نپوشاند[M2]از بهر خویش بام نیفراید
[B][M1]تا کودکی یتیم همی بیند[M2]اندام طفل خویش نیاراید
[B][M1]مردم بدین صفات اگر یابی[M2]گر نام او فرشته نهی، شاید
[A]
[B][M1]هفته‌ها کردیم ماه و سالها کردیم پار[M2]نور بودیم و شدیم از کار ناهنجار نار
[B][M1]یافتیم ار یک گهر، همسنگ شد با صد خزف[M2]داشتیم ار یک هنر، بودش قرین هفتاد عار
[B][M1]گاه سلخ و غره بشمردیم و گاهی روز و شب[M2]کاش میکردیم عمر رفته را روزی شمار
[B][M1]شمع جان پاک را اندر مغاک افروختیم[M2]خانه روشن گشت، اما خانهٔ دل ماند تار
[B][M1]صد حقیقت را بکشتیم از برای یک هوس[M2]از پی یک سیب بشکستیم صدها شاخسار
[B][M1]دام تزویری که گستردیم بهر صید خلق[M2]کرد ما را پایبند و خود شدیم آخر شکار
[B][M1]تا بپرد، سوزدش ایام و خاکستر کند[M2]هر که را پروانه آسانیست پروای شرار
[B][M1]دام در ره نه هوی را تا نیفتادی بدام[M2]سنگ بر سر زن هوس را تا نگشتی سنگسار
[B][M1]نوگلی پژمرده از گلبن بخاک افتاد و گفت[M2]خوار شد چون من هر آنکو همنشینش بود خار
[B][M1]کار هستی گاه بردن شد زمانی باختن[M2]گه بپیچانند گوشت، گه دهندت گوشوار
[B][M1]تا کنی محکم حصار جسم، فرسود است جان[M2]تا بتابی نخ برای پود، پوسیداست تار
[B][M1]سالها شاگردی عجب و هوی کردی بشوق[M2]هیچ دانستی در این مکتب که بود آموزگار
[B][M1]ره نمودند و نرفتی هیچگه جز راه کج[M2]پند گفتند و نپذرفتی یکی را از هزار
[B][M1]جهل و حرص و خودپسندی دشمن آسایشند[M2]زینهار از دشمنان دوست صورت، زینهار
[B][M1]از شبانی تن مزن تا گرگ ماند ناشتا[M2]زندگانی نیک کن تا دیو گردد شرمسار
[B][M1]باغبان خسته چون هنگام حاصل شد غنود[M2]میوه‌ها بردند دزدان زین درخت میوه‌دار
[B][M1]ما درین گلزار کشتیم این مبارک سرو را[M2]تا که گردد باغبان و تا که باشد آبیار
[B][M1]رهنمای راه معنی جز چراغ عقل نیست[M2]کوش، پروین، تا به تاریکی نباشی رهسپار
[A]
[B][M1]کارها بود در این کارگه اخضر[M2]لیک دوک تو نگردید ازین بهتر
[B][M1]سر این رشته گرفتی و ندانستی[M2]که هریمنش گرفتست سر دیگر
[B][M1]موجها کرده مکان در لب این دریا[M2]شعله‌ها گشته نهان در دل این مجمر
[B][M1]تو ندانم به چه امید نهادستی[M2]کالهٔ خویش در این کشتی بی لنگر
[B][M1]پای غفلت چه نهی بر دم این کژدم[M2]دست شفقت چه کشی بر سر این اژدر
[B][M1]به نگردد دگر آزردهٔ این پیکان[M2]برنخیزد دگر افتادهٔ این خنجر
[B][M1]در شیطان در ننگست، بر آن منشین[M2]ره عصیان ره مرگست، بر آن مگذر
[B][M1]آشیانها به نمی‌ریخته این باران[M2]خانمانها به دمی سوخته این اخگر
[B][M1]آسیای تو شد افلاک و همی ترسم[M2]که ز گشتنش تو چون سرمه شوی آخر
[B][M1]میروی مست ز بیغوله و می‌آید[M2]با تو این دزد فریبندهٔ غارتگر
[B][M1]سبک آنمرغ که ننشست بدین پستی[M2]خنک آن دیده که نغنود درین بستر
[B][M1]شو و بر طوطی جان شکر عرفان ده[M2]ورنه بر پرد و گردد تبه این شکر
[B][M1]بی خبر میرود این شبرو بی پروا[M2]ناگهان میکشد این گیتی دون پرور
[B][M1]هوشیاری نبود در پی این مستی[M2]جهد کن تا نخوری باده از این ساغر
[B][M1]تو چنین بیخود و فکر تو چنین باطل[M2]کور را کور نشد هیچگهی رهبر
[B][M1]چند چون پشه ز هر دست قفا خوردن[M2]چند چون مور بهر پای فشاندن سر
[B][M1]همچو طاوس بگلزار حقیقت شو[M2]همچو سیمرغ سوی قاف ارادت پر
[B][M1]کشتهٔ حرص نیاورد بر تقوی[M2]لشکر جهل نشد بهر کسی لشکر
[B][M1]چند با اهرمن تیره‌دلی همره[M2]نفسی نیز ره صدق و صفا بسپر
[B][M1]مردم پاک شو، آنگاه بپاکان بین[M2]دیده حق بین کن و آنگاه بحق بنگر
[B][M1]چشم را به ز حقیقت نبود پرتو[M2]روح را به ز فضیلت نبود زیور
[B][M1]سخن از علم سماوات چه میرانی[M2]ایکه نشناخته‌ای باختر از خاور
[B][M1]هر که آزار روا داشت، شد آزرده[M2]هر که چه کند در افتاد بچاه اندر
[B][M1]گر نخواهی که رسد بر دلت آزاری[M2]بر دل خلق مزن بی سببی نشتر
[B][M1]مطلب روزی ننهاده که با کوشش[M2]نخوری قسمت کس، گر شوی اسکندر
[B][M1]بهر گلزار در آتش مفکن خود را[M2]که گلستان نشود بر همه کس آذر
[B][M1]از نکو خصلتی و بد گهری زینسان[M2]نخل پر میوه وناچیز بود عرعر
[B][M1]تو هم ای شاخ، بری آر که خوشتر شد[M2]ز دو صد سرو، یکی شاخک بار آور
[B][M1]چه شدی بستهٔ این محبس بی روزن[M2]چه شدی ساکن این کنگرهٔ بی در
[B][M1]سر خود گیر و از این دام گریزان شو[M2]دل خود جوی و ازین مرحله بیرون بر
[B][M1]نسزد تشنه همی عمر بسر بردن[M2]بامیدی که نمک زار شود کوثر
[B][M1]طلب ملک سلیمان مکن از دیوان[M2]که چو طفلت بفریبند به انگشتر
[B][M1]زنگ خودبینی از آئینهٔ دل بزدا[M2]گر آلودگی از چهرهٔ جان بستر
[B][M1]ایکه پوئی ره امید شب تیره[M2]باش چون رهروی، آگاه ز جوی و جر
[B][M1]چو رود غیبت و هنگام حضور آید[M2]تو چه داری که توان برد بدان محضر
[B][M1]سود و سرمایه بیک بار تبه کردی[M2]نشدی باز هم آگاه ز نفع و ضر
[B][M1]چو تو خود صاعقهٔ خرمن خود گشتی[M2]چه همی نالی ازین تودهٔ خاکستر
[B][M1]نبرد هیچ بغیر از سیهی با خود[M2]هر که زانکشت فروشان طلبد عنبر
[B][M1]بید خرما و تبر خون ندهد میوه[M2]دیو طه و تبارک نکند از بر
[B][M1]خواجه آنست که آزاده بود، پروین[M2]بانو آنست که باشد هنرش زیور
[A]
[B][M1]ای سیه مار جهان را شده افسونگر[M2]نرهد مار فسای از بد مار آخر
[B][M1]نیش این مار هر آنکس که خورد میرد[M2]و آنکه او مرد کجا زنده شود دیگر
[B][M1]بنه این کیسه و این مهره افسون را[M2]به فسون سازی گیتی نفسی بنگر
[B][M1]بکن این پایه و بنیاد دگر بر نه[M2]بگذار این ره و از راه دگر بگذر
[B][M1]تو خداوند پرستی، نسزد هرگز[M2]کار بتخانه گزینی و شوی بتگر
[B][M1]از تن خویش بسائی، چو شوی سوهان[M2]دامن خویش بسوزی، چو شوی اخگر
[B][M1]تو بدین بی پری و خردی اگر روزی[M2]بپری، بگذری از مهر و مه انور
[B][M1]ز تو حیف ای گل شاداب که روئیدی[M2]با چنین پرتو رخسار به خار اندر
[B][M1]تو چنان بیخودی از خود که نمیدانی[M2]که ترا میبرد این کشتی بی لنگر
[B][M1]جهد کن تا خرد و فکرت ورائی هست[M2]آنچه دادند بگیرند ز ما یکسر
[B][M1]نفس بدخواه ز کس روی نمیتابد[M2]گر تو زان روی بتابی چه ازین بهتر
[B][M1]زندگی پر خطر و کار تو سرمستی[M2]اهرمن گرسنه و باغ تو بار آور
[B][M1]عاقبت زار بسوزاندت این آتش[M2]آخر کار کند گمرهت این رهبر
[B][M1]سیب را غیر خورد، بهر تو ماند سنگ[M2]نفع را غیر برد، بهر تو ماند ضر
[B][M1]تو اگر شعبده از معجزه بشناسی[M2]نکند شعبده این ساحر جادوگر
[B][M1]زخم خنجر نزند هیچگهی سوزن[M2]کار سوزن نکند هیچگهی خنجر
[B][M1]دامن روح ز کردار بد آلودی[M2]جامه را گاه زدی مشک و گهی عنبر
[B][M1]اندر آندل که خدا حاکم و سلطان شد[M2]دیگر آندل نشود جای کس دیگر
[B][M1]روح زد خیمهٔ دانش، نه تن خاکی[M2]خضر شد زندهٔ جاوید، نه اسکندر
[B][M1]ز ادب پرس، مپرس از نسب و ثروت[M2]ز هنر گوی، مگوی از پدر و مادر
[B][M1]مکن اینگونه تبه، جان گرامی را[M2]که بتن هیچ نداری تو ز جان خوشتر
[B][M1]پنجهٔ باز قضا باز و تو در بازی[M2]وقت چون برق گریزان و تو در بستر
[B][M1]تیره رائی چه ز جهل و چه ز خود بینی[M2]غرق گشتن چه برود و چه ببحر اندر
[B][M1]تو زیان کرده‌ای و باز همیخواهی[M2]مشکت از چین رسد و دیبه‌ات از ششتر
[B][M1]رو که در دست تو سرمایه و سودی نیست[M2]سود باید که کند مردم سوداگر
[B][M1]تو نه‌ای مور که مرغان بزنندت ره[M2]تو نه‌ای مرغ که طفلان بکنندت پر
[B][M1]سالکان پا ننهادند بهر برزن[M2]عاقلان باده نخوردند ز هر ساغر
[B][M1]چه بری نام ره خویش بر شیطان[M2]چه نهی شمع شب خود بره صرصر
[B][M1]عقل را خوار کند دیدهٔ ظاهر بین[M2]روح را زار کشد مردم تن‌پرور
[B][M1]چون تو، بس طائر بی تجربه خوشخوان[M2]صید گشته است درین گلشن خوش منظر
[B][M1]دامها بنگری ای مرغک آسوده[M2]اگر از روزنهٔ لانه بر آری سر
[B][M1]این کبوتر که تو بینیش چنین بیخود[M2]شاهبازیش گرفتست بچنگ اندر
[B][M1]آخر ای شیر ژیان، بند ز پا بگسل،[M2]آخر ای مرغ سعادت، ز قفس برپر
[B][M1]به چراغ دل اگر روشنی افزائی[M2]جلوهٔ فکر تو از خور شود افزونتر
[B][M1]دامنت را نتواند که بیالاید[M2]هیچ آلوده، گرت پاک بود گوهر
[B][M1]کله از رتبت سر مرتبه‌ای دارد[M2]چو سر افتاد، چه سود از کله و افسر
[B][M1]سوخت پروانه و دانست در آن ساعت[M2]که شد اندام ضعیفش همه خاکستر
[B][M1]هر چه کشتی، ملخ و مور بیغما برد[M2]وین چنین خشک شد این مزرعهٔ اخضر
[B][M1]به تن سوختگان چند شوی پیکان[M2]به دل خسته‌دلان چند زنی نشتر
[B][M1]تو دگر هیچ نداری ز سلیمانی[M2]اگر این دیو ز دستت برد انگشتر
[B][M1]دلت از روشنی جانت شود روشن[M2]زانکه این هر دو قرینند بیکدیگر
[B][M1]در گلستان دلی، گلبنی از حکمت[M2]به ز صد باغ گل و یاسمن و عبهر
[B][M1]چه کشی منت دونان بسر هر ره[M2]چه روی در طلب نان بسوی هر در
[B][M1]آنکه زر هنر اندوخت، نشد مفلس[M2]آنکه کار دل و جان کرد، نشد مضطر
[B][M1]پر طاوس چه بندی بدم کرکس[M2]چو دم آراسته گردد، چه کنی با پر
[B][M1]آنچه آموخت بما چرخ، سیه کاریست[M2]گر چه کردیم سیه بس ورق و دفتر
[B][M1]اوستادی نکند کودک بی استاد[M2]درس دانش ندهد مردم بی مشعر
[B][M1]جسم چون کودک و جانست ورا دایه[M2]عقل چون مادر و علم است ورا دختر
[B][M1]علم نیکوست، چه در خانه چه در غربت[M2]عود خوشبوست، چه در کاسه چه در مجمر
[B][M1]کاخ دل جوئی از کوی تن مسکین[M2]شمش زر خواهی از کورهٔ آهنگر
[B][M1]کاردانان نگزینند تبه‌کاری[M2]نامجویان ننشینند بهر محضر
[B][M1]آغل از خانه بسی دور و شبان در خواب[M2]گرگ بددل بکمین و رمه اندر چر
[B][M1]جای آسایش دزدان بود این وادی[M2]مسکن غول بیابان بود این معبر
[B][M1]خون دلهاست درین جام شقایق گون[M2]تیرگیهاست درین نیلپری چادر
[B][M1]بهر وارون شدن افراشت سر این رایت[M2]بهر ویران شدن آباد شد این کشور
[B][M1]خانه‌ای را که نه سقفی و نه بنیادیست[M2]این چنین خانه چه از خشت و چه از مرمر
[B][M1]سور موش است اگر گربه شود بیمار[M2]عید گرگ است اگر شیر شود لاغر
[B][M1]پاک شو تا نخوری انده ناپاکی[M2]نیک شو تا ندهندت ببدی کیفر
[B][M1]همه کردار تو از تست چنین تیره[M2]چه کنی شکوه ز ماه و گله از اختر
[B][M1]وقت مانند گلوبند بود، پروین[M2]چو شود پاره، پراکنده شود گوهر
[A]
[B][M1]ای شده شیفتهٔ گیتی و دورانش[M2]دهر دریاست، بیندیش ز طوفانش
[B][M1]نفس دیویست فریبنده از او بگریز[M2]سر بتدبیر بپیچ از خط فرمانش
[B][M1]حلهٔ دل نشود اطلس و دیبایش[M2]یارهٔ جان نشود لل و مرجانش
[B][M1]نامهٔ دیو تباهیست همان بهتر[M2]که نه این نامه بخوانیم و نه عنوانش
[B][M1]گفتگوهاست بهر کوی ز تاراجش[M2]داستانهاست بهر گوشه ز دستانش
[B][M1]مخور ای یار نه لوزینه ونه شهدش[M2]مخر ای دوست نه کرباس ونه کتانش
[B][M1]نه یکی حرف متینی است در اسنادش[M2]نه یکی سنگ درستی است بمیزانش
[B][M1]رنگها کرده در این خم کف رنگینش[M2]خنده‌ها کرده بمردم لب خندانش
[B][M1]خواندنی نیست نه تقویم و نه طومارش[M2]ماندنی نیست نه بنیاد و نه بنیانش
[B][M1]شد سیه روزی نیکان شرف و جاهش[M2]شد پریشانی پاکان سرو سامانش
[B][M1]گلهٔ نفس چو درنده پلنگانند[M2]بر حذر باش ازین گله و چوپانش
[B][M1]علم، پیوند روان تو همی جوید[M2]تو همی پاره کنی رشتهٔ پیمانش
[B][M1]از کمال و هنر جان، تو شوی کامل[M2]عیب و نقص تو شود پستی و نقصانش
[B][M1]جهل چو شب‌پره و علم چو خورشید است[M2]نکند هیچ جز این نور، گریزانش
[B][M1]نشود ناخن و دندان طمع کوته[M2]گر که هر لحظه نسائیم بسوهانش
[B][M1]میزبانی نکند چرخ سیه کاسه[M2]منشین بیهده بر سفرهٔ الوانش
[B][M1]حلقهٔ صدق و صفا بر در دین میزن[M2]تا که در باز کند بهر تو دربانش
[B][M1]دل اگر پردهٔ شک را ندرد، هرگز[M2]نبود راه سوی درگه ایقانش
[B][M1]کعبه‌مان عجب شد و لاشه در آن قربان[M2]وای و صد وای برین کعبه و قربانش
[B][M1]گرگ ایام نفرسود بدین پیری[M2]هیچگه کند نشد پنجه و دندانش
[B][M1]نیست جز خار و خسک هیچ درین گلشن[M2]شوره‌زاریست که نامند گلستانش
[B][M1]چشم نیکی نتوان داشت از آن مردم[M2]که بود راه سوی مسکن شیطانش
[B][M1]همه یغما گر و دزدند درین معبر[M2]کیست آنکو نگرفتند گریبانش
[B][M1]راه دور است بسی ملک حقیقت را[M2]کوش کاز پای نیفتی به بیابانش
[B][M1]آنکه اندر ظلمات فرو ماند[M2]چه نصیبی بود از چشمهٔ حیوانش
[B][M1]دامن عمر تو ایام همی سوزد[M2]مزن از آتش دل، دست بدامانش
[B][M1]ره مخوفست، بپرهیز ازین خفتن[M2]ابر تیره است، بیندیش ز بارانش
[B][M1]شیر خواری که سپردند بدین دایه[M2]شیر یک قطره نخوردست ز پستانش
[B][M1]شخصی از بحر سعادت گهری آورد[M2]خفت از خستگی و داد بزاغانش
[B][M1]چه همی هیمه برافروزی و نان بندی[M2]به تنوری که ندیدست کسی نانش
[B][M1]خرلنگ تو ز بس بار کشیدن مرد[M2]چه بری رنج پی وصلهٔ پالانش
[B][M1]گر که آبادی این دهکده میخواهی[M2]باید آباد کنی خانهٔ دهقانش
[B][M1]پر این مرغ سعادت تو چنان بستی[M2]که گرفتند و فکندند بزندانش
[B][M1]تن بدخواه ز تو لقمه همی خواهد[M2]چه همی یاد دهی حکمت لقمانش
[B][M1]پست اندیشه بزرگی نکند هرگز[M2]گر چه یک عمر دهی جای بزرگانش
[B][M1]اگرت آرزوی کعبه بود در دل[M2]چه شکایت کنی از خار مغیلانش
[B][M1]گر چه دشوار بود کار و برومندی[M2]همت و کارشناسی کند آسانش
[B][M1]سزد ار پر کند از در و گهر دامن[M2]آنکه اندیشه نبودست ز عمانش
[B][M1]گهری گر نرود خود بسوی دریا[M2]ببرد روشنی لؤلؤ رخشانش
[B][M1]آنکه عمری پی آسایش تن کوشید[M2]کاش یک لحظه بدل بود غم جانش
[B][M1]گوی علم و هنر اینجاست، ولی بیرنج[M2]دست هرگز نتوان برد بچوگانش
[B][M1]وقت فرخنده درختی است، هنر میوه[M2]شب و روز و مه و سالند چو اغصانش
[B][M1]روح را زیب تن سفله نیاراید[M2]رو بیارای به پیرایهٔ عرفانش
[B][M1]نشود کان حقیقت ز گهر خالی[M2]برو ای دوست گهر میطلب از کانش
[B][M1]بگشا قفل در باغ فضیلت را[M2]بخور از میوهٔ شیرین فراوانش
[B][M1]ریم وسواس بصابون حقایق شوی[M2]نبری فایده زین گازر و اشنانش
[B][M1]جهل پای تو ببندد چو بیابد دست[M2]فرصتت هست، مده فرصت جولانش
[B][M1]تنگ میدان شدن عقل ز سستی نیست[M2]ما ندادیم گه تجربه میدانش
[B][M1]بره‌ها گرگ کند مکتب خودبینی[M2]گر بتدبیر نبندیم دبستانش
[B][M1]نفس با هیچ جهاندیده نخواهد گفت[M2]راز سر بسته و رسم و ره پنهانش
[B][M1]ره اهریمن از آن شد همه پیچ و خم[M2]تا نپرسند ز سر گشتهٔ حیرانش
[B][M1]دهر هر تله نهد، بگذر و بگذارش[M2]چرخ هر تحفه دهد، منگر و مستانش
[B][M1]تیره‌روزیست همه روز دل افروزش[M2]سنگریزه است همه لعل بدخشانش
[B][M1]آهن عمر تو شمشیر نخواهد شد[M2]نبری تا بسوی کوره و سندانش
[B][M1]معبد آنجا بگشودی که زر آنجا بود[M2]سجده کردی گه و بیگاه چو یزدانش
[B][M1]پاسبانی نکند بنده چو ایمان را[M2]دیو زان بنده چه دزدد به جز ایمانش
[B][M1]جز تو کس نیست درین داد و ستد مغبون[M2]دین گران بود، تو بفروختی ارزانش
[B][M1]گرگ آسود، نجستیم چو آثارش[M2]درد افزود، نکردیم چو درمانش
[B][M1]سالها عقل دکان داشت بکوی ما[M2]بهچ توشی نخریدیم ز دکانش
[B][M1]خیره سر گر نپذیرفت ادب، بگذار[M2]تا که تادیب کند گردش دورانش
[B][M1]طبع دون زان نشد آگه ز پشیمانی[M2]که چو بد کرد، نکردیم پشیمانش
[B][M1]دل پریشان نبد آنروز که تنها بود[M2]کرد جمعیت نا اهل پریشانش
[B][M1]شیر و روباه شکاری چو بدست آرند[M2]روبهش پوست برد، شیر خورد رانش
[B][M1]کشور ایمن جان خانهٔ دیوان شد[M2]کس ندانست چه آمد به سلیمانش
[B][M1]نفس گه بیت نمیگفت و گهی چامه[M2]گر نمیخواند کسی دفتر و دیوانش
[B][M1]روح عریان و تو هم درزی و هم نساج[M2]جامه کن زین دو هنر بر تن عریانش
[B][M1]لشکر عقل پی فتح تو میکوشد[M2]چه همی کند کنی خنجر و پیکانش
[B][M1]خرد از دام تو بگریخته، باز آرش[M2]هنر از نزد تو برخاسته، بنشانش
[B][M1]کار را کارگر نیک دهد رونق[M2]چه کند کاهل نادان تن آسانش
[B][M1]همه دود است کباب حسد و نخوت[M2]نخورد کس نه ز خام و نه ز بریانش
[B][M1]سود دلال وجود تو خسارت شد[M2]تاجر وقت بگیرد ز تو تاوانش
[B][M1]گنج هستی بستانند ز ما، پروین[M2]ما نبودیم، قضا بود نگهبانش
[A]
[B][M1]ای بی خبر ز منزل و پیش آهنگ[M2]دور از تو همرهان تو صد فرسنگ
[B][M1]در راه راست، کج چه روی چندین[M2]رفتار راست کن، تو نه ای خرچنگ
[B][M1]رخسار خویش را نکنی روشن[M2]ز آئینهٔ دل ار نزدائی زنگ
[B][M1]چون گلشنی است دل که در آن روید[M2]از گلبنی هزار گل خوش رنگ
[B][M1]در هر رهی فتاده و گمراهی[M2]تا نیست رهبرت هنر و فرهنگ
[B][M1]چشم تو خفته است، از آن هر کس[M2]زین باغ سیب میبرد و نارنگ
[B][M1]این روبهک به نیت طاوسی[M2]افکنده دم خویش به خم رنگ
[B][M1]بازیچه‌هاست گنبد گردان را[M2]نامی شنیده‌ای تو ازین شترنگ
[B][M1]در دام بسته شبرو چرخت سخت[M2]در بر گرفته اژدر دهرت تنگ
[B][M1]انجام کار در فکند ما را[M2]سنگیم ما و چرخ چو غلماسنگ
[B][M1]خار جهان چه میشکنی در چشم[M2]بر چهره چند میفکنی آژنک
[B][M1]سالک بهر قدم نفتد از پا[M2]عاقل ز هر سخن نشود دلتنگ
[B][M1]تو آدمی نگر که بدین رتبت[M2]بیخود ز باده است و خراب از بنگ
[B][M1]گوهر فروش کان قضا، پروین[M2]یک ره گهر فروخته، صد ره سنگ
[A]
[B][M1]در خانه شحنه خفته و دزدان بکوی و بام[M2]ره دیو لاخ و قافله بی مقصد و مرام
[B][M1]گر عاقلی، چرا بردت توسن هوی[M2]ور مردمی، چگونه شدستی به دیو رام
[B][M1]کس را نماند از تک این خنگ بادپای[M2]پا در رکاب و سر به تن و دست در لگام
[B][M1]در خانه گر که هیچ نداری شگفت نیست[M2]کالات میبرند و تو خوابیده‌ای مدام
[B][M1]دزد آنچه برده باز نیاورده هیچگاه[M2]هرگز به اهرمن مده ایمان خویش وام
[B][M1]میکاهدت سپهر، چنین بی خبر مخسب[M2]میسوزدت زمانه، بدینسان مباش خام
[B][M1]از کار جان چرا زنی ای تیره روز تن[M2]در راه نان چرا نهی ای بی تمیز نام
[B][M1]از بهر صید خاطر ناآزمودگان[M2]صیاد روزگار بهر سو نهاده دام
[B][M1]بس سقف شد خراب و نگشت آسمان خراب[M2]بس عمر شد تمام و نشد روز و شب تمام
[B][M1]منشین گرسنه کاین هوس خام پختن است[M2]جوشیده سالها و نپختست این طعام
[B][M1]بگشای گر که زنده‌دلی وقت پویه چشم[M2]بردار گر که کارگری بهر کار گام
[B][M1]در تیرگی چو شب پره تا چند میپری[M2]بشناس فرق روشنی ای دوست از ظلام
[B][M1]ای زورمند، روز ضعیفان سیه مکن[M2]خونابه میچکد همی از دست انتقام
[B][M1]فتوی دهی بغصب حق پیرزن ولیک[M2]بی روزه هیچ روز نباشی مه صیام
[B][M1]وقت سخن مترس و بگو آنچه گفتنی است[M2]شمشیر روز معرکه زشت است در نیام
[B][M1]درد از طبیب خویش نهفتی، از آن سبب[M2]این زخم کهنه دیر پذیرفت التیام
[B][M1]از بهر حفظ گله، شبان چون بخواب رفت[M2]سگ باید ای فقیه، نه آهوی خوشخرام
[B][M1]چاهت چراست جای، گرت میل برتریست[M2]حرصت چراست خواجه، اگر نیستی غلام
[B][M1]چندی ز بار گاه سلیمان برون مرو[M2]تا دیو هیچگه نفرستد تو را پیام
[B][M1]عمریست رهنوردی و چون کودکان هنوز[M2]آگه نه‌ای که چاه کدام است و ره کدام
[B][M1]پروین، شراب معرفت از جام علم نوش[M2]ترسم که دیر گردد و خالی کنند جام
[A]
[B][M1]نخواست هیچ خردمند وام از ایام[M2]که با دسیسه و آشوب باز خواهد وام
[B][M1]بچشم عقل درین رهگذر تیره ببین[M2]که گستراند قضا و قدر براه تو دام
[B][M1]هزار بار بلغزاندت بهر قدمی[M2]که سخت خام فریبست روزگار و تو خام
[B][M1]اگر حکایت بهرام گور می‌پرسی[M2]شکار گور شد ای دوست عاقبت بهرام
[B][M1]ز غم مباش غمین و مشو ز شادی شاد[M2]که شادی و غم گیتی نمیکنند دوام
[B][M1]ز تخم تلخ نخورد است کس بر شیرین[M2]ز شاخ بید نچید است هیچکس بادام
[B][M1]از آن سبب نشدی همعنان هشیاران[M2]که بیهشانه سپردی بدست نفس زمام
[B][M1]تو آرمیدی و این زاغ میوه برد همی[M2]تو اوفتادی و این کاروان گذشت مدام
[B][M1]چو پای هست، چرا باز مانده‌ای از راه[M2]چو نور هست، چرا گشته‌ای قرین ظلام
[B][M1]تو برج و باروی ملک وجود محکم کن[M2]بهل که دیو بد آئین ترا دهد دشنام
[B][M1]ترا که خانهٔ دل خلوت خدا بود است[M2]چرا بمعبد شیطان کنی سجود و قیام
[B][M1]جفای گیتی و کجگردی سپهر بلند[M2]اگر چه توسنی، آخر ترا نماید رام
[B][M1]بحرص و آز مبر فرصت عزیز بسر[M2]بجهل و عجب مکن عمر بی بدیل تمام
[B][M1]زمان رنج شد، ای کرده سالها راحت[M2]دم رحیل شد، ای جسته عمرها آرام
[B][M1]بمقصدی نرسی تا رهی نپیمائی[M2]مدار بیم ازین اسب بی فسار و لگام
[B][M1]هر آن فروغ که از جسم تیره میطلبی[M2]ز جان طلب که بارواح زنده‌اند اجسام
[B][M1]مگوی هر که کهن جامه شد ز علم تهیست[M2]که خاص نیز بسی هست در میان عوام
[B][M1]به نیک جامه چو بیدانشی مناز که خلق[M2]ترا، نه جامهٔ نیک ترا، کنند اکرام
[B][M1]چو گرگ حیله‌گر اندر لباس چوپان شد[M2]شبان بگوی که تا چشم پوشد از اغنام
[B][M1]چو وقت کار شود، باش چابک اندر کار[M2]چو نوبت سخن آید، ستوده گوی کلام
[B][M1]ز جام علم می صاف زیرکان خوردند[M2]هر آنکه خامش بنشست گشت درد آشام
[B][M1]بشوق گنج یکی تیشه بر زمین نزدیم[M2]همی بخیره به ویرانه ساختیم مقام
[B][M1]اگر بلند تباری، چه جوئی از پستی[M2]اگر خدای پرستی، چه خواهی از اصنام
[B][M1]کدام تشنه بنوشید از سبوی تو آب[M2]کدام گرسنه در سفرهٔ تو خورد طعام
[B][M1]چگونه راهنمائی، که خود گمی از راه[M2]چگونه حاکم شرعی، که فارغی ز احکام
[B][M1]بسی است پرتگه اندر ره هوی، پروین[M2]مپوی جز ره پرهیز و باش نیک انجام
[A]
[B][M1]نفس گفتست بسی ژاژ و بسی مبهم[M2]به کز این پس کندش نطق خرد ابکم
[B][M1]ره پر پیچ و خم آز چو بگرفتی[M2]روی درهم مکش ار کار تو شد درهم
[B][M1]خشک شد زمزم پاکیزهٔ جان ناگه[M2]شستشو کرد هریمن چو درین زمزم
[B][M1]به که از مطبخ وسواس برون آئیم[M2]تا که خود را برهانیم ز دود و دم
[B][M1]کاخ مکر است درین کنگره مینا[M2]چاه مرگ است درین سیرگه خرم
[B][M1]ز بداندیش فلک چند شوی ایمن[M2]ز ستم پیشه جهان چند کشی استم
[B][M1]تو ندیدی مگر این دانهٔ دانا کش[M2]تو ندیدی مگر این دامگه محکم
[B][M1]وارث ملک سلیمان نتوان خواندن[M2]هر کسیرا که در انگشت بود خاتم
[B][M1]آنکه هر لحظه بزخم تو زند زخمی[M2]تو ازو خیره چه داری طمع مرهم
[B][M1]فلک آنگونه به ناورد دلیر آید[M2]که نه از زال اثر ماند و نز رستم
[B][M1]نه ببخشود بموسی خلف عمران[M2]نه وفا کرد به عیسی پسر مریم
[B][M1]تخت جمشید حکایت کند ار پرسی[M2]که چه آمد به فریدون و چه شد بر جم
[B][M1]ز خوشیها چه شوی خوش که درین معبر[M2]به یکی سور قرین است دو صد ماتم
[B][M1]تو به نی بین که ز هر بند چسان نالد[M2]ز زبردستی ایام بزیر و بم
[B][M1]داستان گویدت از بابلیان بابل[M2]عبرت آموزدت از دیلمیان دیلم
[B][M1]فرصتی را که بدستست، غنیمت دان[M2]بهر روزی که گذشتست چه داری غم
[B][M1]زان گل تازه که بشکفت سحرگاهان[M2]نه سر و ساق بجا ماند، نه رنگ و شم
[B][M1]گر صباحیست، مسائی رسدش از پی[M2]ور بهاریست، خزانی بودش توام
[B][M1]صبحدم اشک بچهر گل از آن بینی[M2]که شبانگه بچمن گریه کند شبنم
[B][M1]اندرین دشت مخوف، ای برهٔ مسکین[M2]بیم جانست، چه شد کز رمه کردی رم
[B][M1]مخور ای کودک بی تجربه زین حلوا[M2]که شد آمیخته با روغن و شهدش سم
[B][M1]دست و پائی بزن ای غرقه، توانی گر[M2]تا مگر باز رهانند تو را زین یم
[B][M1]مشک حیفست که با دوده شود همسر[M2]کبک زشتست که با زاغ شود همدم
[B][M1]برو ای فاخته، با مرغ سحر بنشین[M2]برو ای گل، بصف سرو و سمن بردم
[B][M1]ز چنار آموز، ای دوست گرانسنگی[M2]چه شوی بر صفت بید ز بادی خم
[B][M1]خویش و پیوند هنر باش که تا روزی[M2]نروی از پی نان بر در خال و عم
[B][M1]روح را سیر کن از مائدهٔ حکمت[M2]بیکی نان جوین سیر شود اشکم
[B][M1]جز که آموخت ترا که خواب و خور غفلت[M2]به چه کار آمدت این سفله تن ملحم
[B][M1]خزفست اینکه تو داریش چنو گوهر[M2]رسن است اینکه تو بینیش چو ابریشم
[B][M1]مار خود، هم تو خودی، مار چه افسائی[M2]بخود، ای بیخبر از خویش، فسون میدم
[B][M1]ز تو در هر نفسی کاسته میگردد[M2]غم خود خور، چه خوری انده بیش و کم
[B][M1]بیم آنست که صراف قضا ناگه[M2]زر سرخ تو بگیرد به یکی درهم
[B][M1]کشت یک دانه کسی را ندهد خرمن[M2]بذل یک جوز کسی را نکند حاتم
[B][M1]به پری پر، که عقابان نکنندت سر[M2]به رهی رو، که بزرگان نکنندت ذم
[B][M1]جان چو کان آمد و دانش گهرش، پروین[M2]دل چو خورشید شد و ملک تنش عالم
[A]
[B][M1]تا ببازار جهان سوداگریم[M2]گاه سود و گه زیان میوریم
[B][M1]گر نکو بازارگانیم از چه روی[M2]هرگز این سود و زیانرا نشمریم
[B][M1]جان زبون گشته است و در بند تنیم[M2]عقل فرسوده است و در فکر سریم
[B][M1]روح را از ناشتائی میکشیم[M2]سفره‌ها از بهر تن میگستریم
[B][M1]گر چه عقل آئینه کردار ماست[M2]ما در آن آئینه هرگز ننگریم
[B][M1]گر گرانباریم، جرم چرخ چیست[M2]بار کردار بد خود میبریم
[B][M1]چون سیاهی شده بضاعت دهر را[M2]ما سیه کاریم کانرا میخریم
[B][M1]پند نیکان را نمیداریم گوش[M2]اندرین فکرت کازیشان بهتریم
[B][M1]پهلوان اما بکنج خانه‌ایم[M2]آتش اما در دل خاکستریم
[B][M1]کاردانان راه دیگر میروند[M2]ما تبه‌کاران براه دیگریم
[B][M1]گرگ را نشناختستیم از شبان[M2]در چراگاهی که عمری میچریم
[B][M1]بر سپهر معرفت کی بر شویم[M2]تا بپر و بال چوبین میپریم
[B][M1]واعظیم اما نه بهر خویشتن[M2]از برای دیگران بر منبریم
[B][M1]آگه از عیب عیان خود نه‌ایم[M2]پرده‌های عیب مردم میدریم
[B][M1]سفلگیها میکند نفس زبون[M2]ما همی این سفله را میپروریم
[B][M1]بشکنیم از جهل و خود را نشکنیم[M2]بگذریم از جان و از تن نگذریم
[B][M1]بادهٔ تحقیق چون خواهیم خورد؟[M2]ما که مست هر خم و هر ساغریم
[B][M1]چونکه هر برزیگری را حاصلی است[M2]حاصل ما چیست گر برزیگریم
[B][M1]چونکه باری گم شدیم اندر رهی[M2]به که بار دیگر آن ره نسپریم
[B][M1]زان پراکندند اوراق کمال[M2]تا بکوشش جمله را گرد آوریم
[B][M1]تا بیفشانند بر چینندمان[M2]طوطی وقت و زمان را شکریم
[A]
[B][M1]بد منشانند زیر گنبد گردان[M2]از بدشان چهر جان پاک بگردان
[B][M1]پای بسی را شکسته‌اند به نیرنگ[M2]دست بسی را ببسته‌اند به دستان
[B][M1]تا خر لنگی فتاده‌است ز سستی[M2]توسن خود را دوانده‌اند بمیدان
[B][M1]جز بدو نیک تو، چرخ می‌ننویسد[M2]نیک و بد خویش را تو باش نگهبان
[B][M1]گر ستم از بهر خویش می‌نپسندی[M2]عادت کژدم مگیر و پیشهٔ ثعبان
[B][M1]چندکنی همچو گرگ، حمله بمردم[M2]چند دریشان همی بناخن و دندان
[B][M1]دامن خلق خدای را چو بسوزی[M2]آتشت افتد به آستین و به دامان
[B][M1]هر چه دهی دهر را، همان دهدت باز[M2]خواستهٔ بد نمیخرند جز ارزان
[B][M1]خواهی اگر راه راست: راه نکوئی[M2]خواهی اگر شمع راه: دانش و عرفان
[B][M1]کارگران طعنه میزنند به کاهل[M2]اهل هنر خنده میکنند به نادان
[B][M1]از خم صباغ روزگار برآید[M2]هر نفسی صد هزار جامهٔ الوان
[B][M1]غارت عمر تو میکنند به گشتن[M2]دی مه و اردیبهشت و آذر و آبان
[B][M1]جز بفنا چهر جان نبینی، ازیراک[M2]جان تو زندانیست و جسم تو زندان
[B][M1]عالمی و بهره‌ایت نیست ز دانش[M2]رهروی و توشه‌ایت نیست در انبان
[B][M1]تیه خیالت به مقصدی نرساند[M2]راهروان راه برده‌اند به پایان
[B][M1]کشتی اخلاص ما نداشت شراعی[M2]ور نه بدریا نه موج بود و نه طوفان
[B][M1]کعبهٔ نیکی است دل، ببین که براهش[M2]جز طمع و حرص چیست خار مغیلان
[B][M1]بندگی خود مکن که خویش پرستی[M2]کرده بسی پاکدل فریشته، شیطان
[B][M1]تا تو شدی خرد، آز یافت بزرگی[M2]تا تو شدی دیو، دیو گشت سلیمان
[B][M1]راهنمائی چه سود در ره باطل[M2]دیبهٔ چینی چه سود در تن بیجان
[B][M1]نفس تو زنگی شد و سپید نگردد[M2]صد ره اگر شوئیش بچشمهٔ حیوان
[B][M1]راستی از وی مجوی زانکه نروید[M2]هیچگه از شوره‌زار لاله و ریحان
[B][M1]بار لئیمان مکش ز بهر جوی زر[M2]خدمت دونان مکن برای یکی نان
[B][M1]گنج حقیقت بجوی و پیله‌وری کن[M2]اهل هنر باش و پوش جامهٔ خلقان
[B][M1]روز سعادت ز شب چگونه شناسد[M2]آنکه ز خورشید شد چو شبپره پنهان
[B][M1]دور شو از رنگ و بوی بیهده، پروین[M2]از در معنی درای، نز در عنوان
[A]
[B][M1]حاصل عمر تو افسوس شد و حرمان[M2]عیب خود را مکن ایدوست ز خود پنهان
[B][M1]وقت ضایع نکند هیچ هنرپیشه[M2]جفت باطل نشود هیچ حقیقت دان
[B][M1]هیچگه نیست ره و رسم خردمندی[M2]گرسنه خفتن و در سفره نهفتن نان
[B][M1]دهر گرگیست گرسنه، رخ از او برگیر[M2]چرخ دیویست سیه دل، دل ازو بستان
[B][M1]پا بر این رهگذر سخت گرانتر نه[M2]اسب زین دشت خطرناک سبکتر ران
[B][M1]موج و طوفان و نهنگست درین دریا[M2]باید اندیشه کند زین همه کشتیبان
[B][M1]هیچ آگاه نیاسود درین ظلمت[M2]هیچ دیوانه نشد بستهٔ این زندان
[B][M1]ای بسا خرمن امید که در یکدم[M2]کرد خاکسترش این صاعقهٔ سوزان
[B][M1]تکیه بر اختر فیروز مکن چندین[M2]ایمن از فتنهٔ ایام مشو چندان
[B][M1]بی تو بس خواهد بودن دی و فروردین[M2]بی تو بس خواهد گشتن فلک گردان
[B][M1]چو شود جان، به چه دردیت رسد پیکر[M2]چو رود سر به چه کاریت خورد سامان
[B][M1]تو خود ار با نگهی پاک بخود بینی[M2]یابی آن گنج که جوئیش درین ویران
[B][M1]چو کتابیست ریا، بی ورق و بی خط[M2]چو درختیست هوی، بی بن و بی اغصان
[B][M1]هیچ عاقل ننهد بر کف دست آتش[M2]هیچ هشیار نساید بزبان سوهان
[B][M1]تا تو چون گوی درین کوی بسر گردی[M2]بایدت خیره جفا دیدن از این چوگان
[B][M1]گشت هنگام درو، کشت چه کردی هین[M2]آمد آوای جرس، توشه چه داری هان
[B][M1]رهرو گمشده و راهزنان در پیش[M2]شب تار و خر لنگ و ره بی پایان
[B][M1]بکش این نفس حقیقت کش خود بین را[M2]این نه جرمی است که خواهند ز تو تاوان
[B][M1]به یکی دل نتوان کار تن و جان کرد[M2]به یکی دست دو طنبور زدن، نتوان
[B][M1]خرد استاد و تو شاگرد و جهان مکتب[M2]چه رسیدت که چنین کودنی و نادان
[B][M1]تو شدی کاهل و از کاربری گشتی[M2]نه زمستان گنهی داشت نه تابستان
[B][M1]بوستان بود وجود تو گه خلقت[M2]تخم کردار بدش کرد چو شورستان
[B][M1]تو مپندار که عناب دهد علقم[M2]تو مپندار که عزت رسد از خذلان
[B][M1]منشین با همه کس، کاز پی بد کاری[M2]آدمی روی توانند شدن دیوان
[B][M1]گشت ابلیس چو غواص به بحر دل[M2]ماند بر جا شبه و رفت در غلطان
[B][M1]پویه آسوده نکردست کسی زین ره[M2]لقمه بی سنگ نخوردست کسی زین خوان
[B][M1]گر شوی باد بگردش نرسی هرگز[M2]طائر عمر چو از دام تو شد پران
[B][M1]دی شد امروز، بخیره مخور اندوهش[M2]کز پس مرده خردمند نکرد افغان
[B][M1]خر تو میبرد این غول بیابانی[M2]آخر کار تو میمانی و این پالان
[B][M1]شبرو دهر نگردد همه در یک راه[M2]گشتن چرخ نباشد همه بر یکسان
[B][M1]کامها تلخ شد از تلخی این حلوا[M2]عهدها سست شد از سستی این پیمان
[B][M1]آنکه نشناخته از هم الف و با را[M2]زو چه داری طمع معرفت قرآن
[B][M1]پرتوی ده، تو نه‌ای دیو درون تیره[M2]کوششی کن، تو نه‌ای کالبد بی جان
[B][M1]به تو هرچ آن رسد از تنگی و مسکینی[M2]همه از تست، نه از کجروی دوران
[B][M1]نام جوئی؟ چو ملک باش نکو کردار[M2]قدر خواهی؟ چو فلک باش بلند ارکان
[B][M1]برو ای قطره در آغوش صدف بنشین[M2]روی بنمای چو گشتی گهر رخشان
[B][M1]یاری از علم و هنر خواه، چو درمانی[M2]نه فلان با تو کند یاری و نه بهمان
[B][M1]دانش اندوز، چه حاصل بود از دعوی[M2]معنی آموز، چه سودی رسد از عنوان
[B][M1]بستهٔ شوق بود از دو جهان آزاد[M2]کشتهٔ عشق بود زندهٔ جاویدان
[B][M1]همه زارع نبرد وقت درو خرمن[M2]همه غواص نیارد گهر از عمان
[B][M1]زیب یابد سر و تن از ادب و دانش[M2]زنده گردد دل و جان از هنر و عرفان
[B][M1]عقل گنجست، نباید که برد دزدش[M2]علم نورست، نباید که شود پنهان
[B][M1]هستی از بهر تن آسانی اگر بودی[M2]چه بدی برتری آدمی از حیوان
[B][M1]گر نبودی سخن طیبت و رنگ و بو[M2]خسک و خشک بدی همچو گل و ریحان
[B][M1]جامهٔ جان تو زیور علم آراست[M2]چه غم ار پیرهن تنت بود خلقان
[B][M1]سحر باز است فلک، لیک چه خواهد کرد[M2]سحر با آنکه بود چون پسر عمران
[B][M1]چو شدی نیک، چه پروات ز بد روزی[M2]چو شدی نوح، چه اندیشه‌ات از طوفان
[B][M1]برو از تیه بلا گمشده‌ای دریاب[M2]بزن آبی و ز جانی شرری بنشان
[B][M1]به یکی لقمه، دل گرسنه‌ای بنواز[M2]به یکی جامه، تن برهنه‌ای پوشان
[B][M1]بینوا مرد بحسرت ز غم نانی[M2]خواجه دلکوفته گشت از برهٔ بریان
[B][M1]سوخت گر در دل شب خرمن پروانه[M2]شمع هم تا بسحرگاه بود مهمان
[B][M1]بی هنر گر چه بتن دیبهٔ چین پوشد[M2]به پشیزی نخرندش چو شود عریان
[B][M1]همه یاران تو از چستی و چالاکی[M2]پرنیان باف و تو در کارگه کتان
[B][M1]آنکه صراف گهر شد ننهد هرگز[M2]سنگ را با در شهوار بیک میزان
[B][M1]ز چه، ای شاخک نورس، ندهی باری[M2]بامید ثمری کشت ترا دهقان
[B][M1]هیچ، آزاده نشد بندهٔ تن، پروین[M2]هیچ پاکیزه نیالود دل و دامان
[A]
[B][M1]دزد تو شد این زمانهٔ ریمن[M2]آن به که نگردیش به پیرامن
[B][M1]گر برتریت دهد فروتن شو[M2]ور ایمنیت دهد مشو ایمن
[B][M1]کشته است هماره خنجر گیتی[M2]نه دوست شناختست نه دشمن
[B][M1]امروز گذشت و بگذرد فردا[M2]دی رفته و رفتنی بود بهمن
[B][M1]بی نیش، عسل که خورد ازین کندو[M2]بی خار، که چید گل ازین گلشن
[B][M1]این بیهنر آسیای گردنده[M2]سائیده هزارها سر و گردن
[B][M1]ایام بود چو شبروی چابک[M2]یا همچو یکی سیاه‌دل رهزن
[B][M1]ما را ببرند بی گمان روزی[M2]زین کهنه سرای بی در و روزن
[B][M1]روغن بچراغ جان ز علم افزای[M2]کم نور بود چراغ کم روغن
[B][M1]از گندم و کاه خویش آگه باش[M2]تو خرمنی و سپهر پرویزن
[B][M1]خواهی که نه تلخ باشدت حاصل[M2]در مزرعه تخم تلخ مپراکن
[B][M1]هنگام زراعت آنچه کشتستی[M2]آنت برسد بموسم خرمن
[B][M1]گر سوی تو دیو نفس ره یابد[M2]تاریک نمایدت دل روشن
[B][M1]بی شبهه فرشته اهرمن گردد[M2]چندی چو شود رفیق اهریمن
[B][M1]ابلیس فروخت زرق وبا خود گفت[M2]زین بیش چه میتوان خرید از من
[B][M1]زین باغ که باغبانیش کردی[M2]جز خار ترا چه ماند در دامن
[B][M1]مرغان ترا همی کشد رو به[M2]همیان ترا همی برد رهزن
[B][M1]تا پای بود، راه ادب میرو[M2]تا دست بود، در هنر میزن
[B][M1]یک جامه بخر که روح را شاید[M2]بس دیبه خریدی و خز ادکن
[B][M1]مرجان خرد ز بحر جان آورد[M2]مینای دل از شراب عقل آکن
[B][M1]بی دست چه زور بود بازو را[M2]بی گاو چه کار کرد گاو آهن
[B][M1]از چاه دروغ و ذل بدنامی[M2]باید به طناب راستی رستن
[B][M1]باید ز سر این غرور را راندن[M2]باید ز دل این غبار را رفتن
[B][M1]کس شمع نسوخت زین فروزینه[M2]کس جامه ندوخت زین نخ و سوزن
[B][M1]خواهی که نیفکنند در دامت[M2]دیوان وجود را به دام افکن
[B][M1]در دفتر نفس درسها خواندی[M2]در مکتب مردمی شدی کودن
[B][M1]گر مست هنوز کورهٔ هستی[M2]سرد از چه زنیم مشت بر آهن
[B][M1]جز باد نبیختیم در غربال[M2]جز آب نکوفتیم در هاون
[B][M1]جان گوهر و جسم معدنست آنرا[M2]روزی ببرند گوهر از معدن
[B][M1]گر کج روشی، براستی بگرای[M2]آئینهٔ راستگوی را مشکن
[B][M1]از پردهٔ عنکبوت عبرت گیر[M2]بر بام و در وجود، تاری تن
[A]
[B][M1]دگر باره شد از تاراج بهمن[M2]تهی از سبزه و گل راغ و گلشن
[B][M1]پریرویان ز طرف مرغزاران[M2]همه یکباره بر چیدند دامن
[B][M1]خزان کرد آنچنان آشوب بر پای[M2]که هنگام جدل شمشیر قارن
[B][M1]ز بس گردید هر دم تیره ابری[M2]حجاب چهرهٔ خورشیدی روشن
[B][M1]هوا مسموم شد چون نیش کژدم[M2]جهان تاریک شد چون چاه بیژن
[B][M1]بنفشه بر سمن بگرفت ماتم[M2]شقایق در غم گل کرد شیون
[B][M1]سترده شد فروغ روی نسرین[M2]پریشان گشت چین زلف سوسن
[B][M1]بباغ افتاد عالم سوز برقی[M2]بیکدم باغبان را سوخت خرمن
[B][M1]خسک در خانهٔ گل جست راحت[M2]زغن در جای بلبل کرد مسکن
[B][M1]بسختی گشت همچون سنگ خارا[M2]بباغ آن فرش همچون خزاد کن
[B][M1]سیه بادی چو پر آفت سمومی[M2]گرفت اندر چمن ناگه وزیدن
[B][M1]به بیباکی بسان مردم مست[M2]به بدکاری بکردار هریمن
[B][M1]شهان را تاج زر بربود از سر[M2]بتان را پیرهن بدرید بر تن
[B][M1]تو گوئی فتنه‌ای بد روح فرسا[M2]تو گوئی تیشه‌ای بد بیخ بر کن
[B][M1]ز پای افکند بس سرو سهی را[M2]بیک نیرو چو دیو مردم افکن
[B][M1]بهر سوئی، فسرده شاخ و برگی[M2]بپرتابید چون سنگ فلاخن
[B][M1]کسی بر خیره جز گردون گردان[M2]نشد با دوستدار خویش دشمن
[B][M1]به پستی کشت بس همت بلندان[M2]چنان اسفندیار و چون تهمتن
[B][M1]نمود آنقدر خون اندر دل کوه[M2]که تا یاقوت شد سنگی به معدن
[B][M1]در آغوش ز می بنهفت بسیار[M2]سر و بازو و چشم و دست و گردن
[B][M1]در این ناوردگاه آن به که پوشی[M2]ز دانش مغفر و از صبر جوشن
[B][M1]چگونه بر من و تو رام گردد[M2]چو رام کس نگشت این چرخ توسن
[B][M1]مرو فارغ که نبود رفتگان را[M2]دگر باره امید بازگشتن
[B][M1]مشو دلبستهٔ هستی که دوران[M2]هر آنرا زاد، زاد از بهر کشتن
[B][M1]بغیر از گلشن تحقیق، پروین[M2]چه باغی از خزان بودست ایمن
[A]
[B][M1]پردهٔ کس نشد این پردهٔ میناگون[M2]زشتروئی چه کند آینهٔ گردون
[B][M1]نام را ننگ بکشت و تو شدی بدنام[M2]وام را نفس گرفت و تو شدی مدیون
[B][M1]تو درین نیلپری طشت، چو بندیشی[M2]چو یکی جامهٔ شوخی و قضا صابون
[B][M1]گهری کاز صدف آز و هوی بردی[M2]شبهی بود که کردی چو گهر مخزون
[B][M1]چند ای نور، قرینی تو بدین ظلمت[M2]چند ای گنج بخاک سیهی مدفون
[B][M1]کرد ای طائر وحشی که چنین رامت[M2]چون بکنج قفس افکند قضایت، چون
[B][M1]بدر آی از تن خاکی و ببین آنگه[M2]که چه تابنده گهر بود در آن مکنون
[B][M1]مچر آزاده که گرگست درین مکمن[M2]مخور آسوده که زهرست درین معجون
[B][M1]چه شدی دوست برین دشمن بیرحمت[M2]چه شدی خیره برین منظر بوقلمون
[B][M1]بهر سود آمدی اینجا و زیان کردی[M2]کرد سوداگر ایام ترا مغبون
[B][M1]پشتهٔ آز چو خم کرد روان را پشت[M2]به چه کار آیدت این قد خوش موزون
[B][M1]شبروان فلک از پای در آرندت[M2]از گلیم خود اگر پای نهی بیرون
[B][M1]بر حذر باش ازین اژدر بی پروا[M2]که نیندیشد از افسونگر و از افسون
[B][M1]دهر بر جاست، تو ناگاه شوی زان کم[M2]چرخ برپاست، تو یکروز شوی وارون
[B][M1]رفت میباید و زین آمدن و رفتن[M2]نشد آگه نه ارسطو و نه افلاطون
[B][M1]توشه‌ای گیر که بس دور بود منزل[M2]شمعی افروز که بس تیره بود هامون
[B][M1]تو چنین گمره و یاران همه در مقصد[M2]تو چنین غرقه و دریا ز درر مشحون
[B][M1]عامل سودگر نفس مکن خود را[M2]تا که هر دم نشود کار تو دیگرگون
[B][M1]آنچه مقسوم شد از کار گه قسمت[M2]دگر آنرا نتوان کرد کم و افزون
[B][M1]دی و فردات خیالست و هوس، پروین[M2]اگرت فکرت و رائیست، بکوش اکنون
[A]
[B][M1]گرت ایدوست بود دیدهٔ روشن بین[M2]بجهان گذران تکیه مکن چندین
[B][M1]نه بقائیست به اسفند مه و بهمن[M2]نه ثباتی است به شهریور و فروردین
[B][M1]پی اعدام تو زین آینه گون ایوان[M2]صبح کافور فشان آید و شب مشکین
[B][M1]فلک ایدوست به شطرنج همی ماند[M2]که زمانیت کند مات و گهی فرزین
[B][M1]دل به سوگند دروغش نتوان بستن[M2]که به هر لحظه دگرگونه کند آئین
[B][M1]به گذرگاه تو ایام بود رهزن[M2]چه همی بار خود از جهل کنی سنگین
[B][M1]بربود است ز دارا و ز اسکندر[M2]مهر سیمین کمر و مه کله زرین
[B][M1]ندهد هیچ کسی نسبت طاوسی[M2]به شغالی که دم زشت کند رنگین
[B][M1]چو کبوتر بچه پرواز مکن فارغ[M2]که به پروازگه تست قضا شاهین
[B][M1]ز کمان قدر آن تیر که بگریزد[M2]کشدت گر چه سراپای شوی روئین
[B][M1]همه خون دل خلق است درین ساغر[M2]که دهد ساقی دهرت چو می نوشین
[B][M1]خاک خوردست بسی گلرخ و نسرین تن[M2]که می روید از آن سرو و گل و نسرین
[B][M1]مرو ای پیشرو قافله زین صحرا[M2]که نیامد خبر از قافلهٔ پیشین
[B][M1]دل خود بینت بیازرد چنان کژدم[M2]تن خاکیت ببلعد چنان تنین
[B][M1]روز بگذشت، ز خواب سحری بگذر[M2]کاروان رفت، رهی گیر و برو، منشین
[B][M1]به چمنزار دو، ای خوش خط و خال آهو[M2]به سموات شو، ای طایر علیین
[B][M1]بچه امید درین کوه کنی خارا[M2]چو تو کشتست بسی کوهکن این شیرین
[A]
[B][M1]تو بلند آوازه بودی، ای روان[M2]با تن دون یار گشتی دون شدی
[B][M1]صحبت تن تا توانست از تو کاست[M2]تو چنان پنداشتی کافزون شدی
[B][M1]بسکه دیگرگونه گشت آئین تن[M2]دیدی آن تغییر و دیگرگون شدی
[B][M1]جای افسون کردن مار هوی[M2]زین فسونسازی تو خود افسون شدی
[B][M1]اندرون دل چو روشن شد ز تو[M2]شمع خود بگرفتی و بیرون شدی
[B][M1]آخر کارت بدزدید آسمان[M2]این کلاغ دزد را صابون شدی
[B][M1]با همه کار آگهی و زیر کی[M2]اندرین سوداگری مغبون شدی
[B][M1]درس آز آموختی و ره زدی[M2]وام تن پذرفتی و مدیون شدی
[B][M1]نور نور بودی، نار پندارت بکشت[M2]پیش از این چون بودی، اکنون چون شدی
[B][M1]گنج امکانی و دل گنجور تست[M2]در تن ویرانه زان مدفون شدی
[B][M1]ملک آزادی چه نقصانت رساند[M2]کامدی در حصن تن مسجون شدی
[B][M1]هر چه بود آئینه روی تو بود[M2]نقش خود را دیدی و مفتون شدی
[B][M1]زورقی بودی بدریای وجود[M2]که ز طوفان قضا وارون شدی
[B][M1]ای دل خرد، از درشتیهای دهر[M2]بسکه خون خوردی، در آخر خون شدی
[B][M1]زندگی خواب و خیالی بیش نیست[M2]بی سبب از اندهش محزون شدی
[B][M1]کنده شد بنیادها ز امواج تو[M2]جویباری بودی و جیحون شدی
[B][M1]بی خریدار است اشک، ای کان چشم[M2]خیره زین گوهر چرا مشحون شدی
[A]
[B][M1]گردون نرهد ز تند رفتاری[M2]گیتی ننهد ز سر سیه‌کاری
[B][M1]از گرگ چه آمدست جز گرگی[M2]وز مار چه خاستست جز ماری
[B][M1]بس بی بصری، اگر چه بینائی[M2]بس بیخبری، اگر چه هشیاری
[B][M1]تو غافلی و سپهر گردان را[M2]فارغ ز فسون و فتنه پنداری
[B][M1]تو گندم آسیای گردونی[M2]گر یکمن و گر هزار خرواری
[B][M1]معماری عقل چون نپذرفتی[M2]در ملک تو جهل کرد معماری
[B][M1]سوداگر در شاهوارستی[M2]خر مهره چرا کنی خریداری
[B][M1]زنهار، مخواه از جهان زنهار[M2]کاین سفله بکس نداد زنهاری
[B][M1]پرگار زمانه بر تو میگردد[M2]چون نقطه تو در حصار پرگاری
[B][M1]یکچند شوی بخواب چون مستان[M2]ناگه برسد زمان بیداری
[B][M1]آید گه در گذشتنت ناچار[M2]خود بگذری، آنچه هست بگذاری
[B][M1]رفتند بچابکی سبکباران[M2]زین مرحله، ای خوشا سبکباری
[B][M1]کردار بد تو گشت ز نگارش[M2]آیینه دل نبود زنگاری
[B][M1]از لقمهٔ تن بکاه تا روزی[M2]بر آتش آز دیگ مگذاری
[B][M1]بشناس زیان ز سود، تا وقتی[M2]سرمایه بدست دزد نسپاری
[A]
[B][M1]سود خود را چه شماری که زیانکاری[M2]ره نیکان چه سپاری که گرانباری
[B][M1]تو به خوابی، که چنین بیخبری از خود[M2]خفته را آگهی از خود نبود، آری
[B][M1]بال و پر چند زنی خیره، نمی‌بینی[M2]که تو گنجشک صفت در دهن ماری
[B][M1]بر بلندی چو سپیدار چه افزائی[M2]بارور باش، تو نخلی نه سپیداری
[B][M1]چیست این جسم که هر لحظه کشی بارش[M2]چیست این جیفه که چون جانش خریداری
[B][M1]طینت گرگ بر آن شد که بیازارد[M2]ز گزندش نرهی گرش نیازاری
[B][M1]اهرمن را سخنان تو نترساند[M2]که تو کردار نداری، همه گفتاری
[B][M1]بزبونی گرویدی و زبون گشتی[M2]تو سیه طالع این عادت و هنجاری
[B][M1]دل و دین تو ربودند و ندانستی[M2]دین چه فرمان دهدت؟ بندهٔ دیناری
[B][M1]غم گمراهی و پستی نخوری هرگز[M2]ز ره نفس اگر پای نگهداری
[B][M1]ماند آنکس که بجا نام نکو دارد[M2]تو پس از خویش ز نیکی چه بجا داری
[B][M1]تا که سرگشتهٔ این پست گذرگاهی[M2]هر چه افلاک کند با تو، سزاواری
[B][M1]دامن آلوده مکن، چونکه ز پاکانی[M2]بندهٔ نفس مشو، چونکه ز احراری
[B][M1]جان تو پاک سپردست بتو ایزد[M2]همچنان پاک ببایدش که بسپاری
[B][M1]وقت بس تنگ بود، ای سره بازرگان[M2]کالهٔ خود بخر اکنون که ببازاری
[B][M1]سپرو جوشن عقل از چه تبه کردی[M2]تو بمیدان جهان از پی پیکاری
[B][M1]بود بازوت توانا و نکوشیدی[M2]کاهلی بیخ تو بر کند، نه ناچاری
[B][M1]چرخ دندان تو بشمرد نخستین روز[M2]چه بهیچش نشماری و چه بشماری
[B][M1]کمتری جوی گر افزون طلبی، پروین[M2]که همیشه ز کمی خاسته بسیاری
[A]
[B][M1]ای شده سوختهٔ آتش نفسانی[M2]سالها کرده تباهی و هوسرانی
[B][M1]دزد ایام گرفتست گریبانت[M2]بس کن ای بیخودی و سربگریبانی
[B][M1]صبح رحمت نگشاید همه تاریکی[M2]یوسف مصر نگردد همه زندانی
[B][M1]راه پر خار مغیلان وتو بی موزه[M2]سفره بی توشه و شب تیره و بارانی
[B][M1]ای بخود دیده چو شداد، خدابین شو[M2]جز خدا را نسزد رتبت یزدانی
[B][M1]تو سلیمان شدن آموزی اگر، دیوان[M2]نتوانند زدن لاف سلیمانی
[B][M1]تا بکی کودنی و مستی و خودرائی[M2]تا بکی کودکی و بازی و نادانی
[B][M1]تو درین خاک سیه زر دل افروزی[M2]تو درین دشت و چمن لالهٔ نعمانی
[B][M1]پیش دیوان مبر اندوه دل و مگری[M2]که بخندند چو بینند که گریانی
[B][M1]عقل آموخت بهر کارگری کاری[M2]او چو استاد شد و ما چو دبستانی
[B][M1]خود نمیدانی و از خلق نمیپرسی[M2]فارغ از مشکل و بیگانه ز آسانی
[B][M1]که برد بار تو امروز که مسکینی[M2]که ترا نان دهد امروز که بی نانی
[B][M1]دست تقوی بگشا، پای هوی بربند[M2]تا ببینند که از کرده پشیمانی
[B][M1]گهریهای حقیقت گهر خود را[M2]نفروشند بدین هیچی و ارزانی
[B][M1]دیدهٔ خویش نهان بین کن و بین آنگه[M2]دامهائی که نهادند به پنهانی
[B][M1]حیوان گشتن و تن پروری آسانست[M2]روح پرورده کن از لقمهٔ روحانی
[B][M1]با خرد جان خود آن به که بیارائی[M2]با هنر عیب خود آن به که بپوشانی
[B][M1]با خبر باش که بی مصلحت و قصدی[M2]آدمی را نبرد دیو به مهمانی
[B][M1]نفس جو داد که گندم ز تو بستاند[M2]به که هرگز ندهی رشوت و نستانی
[B][M1]دشمنانند ترا زرق و فساد، اما[M2]به گمان تو که در حلقهٔ یارانی
[B][M1]تا زبون طمعی هیچ نمیارزی[M2]تا اسیر هوسی هیچ نمیدانی
[B][M1]خوشتر از دولت جم، دولت درویشی[M2]بهتر از قصر شهی، کلبهٔ دهقانی
[B][M1]خانگی باشد اگر دزد، بصد تدبیر[M2]نتوان کرد از آن خانه نگهبانی
[B][M1]برو از ماه فراگیر دل افروزی[M2]برو از مهره بیاموز درخشانی
[B][M1]پیش زاغان مفکن گوهر یکدانه[M2]پیش خربنده مبر لعل بدخشانی
[B][M1]گر که همصحبت تو دیو نبودستی[M2]ز که آموختی این شیوهٔ شیطانی
[B][M1]صفتی جوی که گویند نکوکاری[M2]سخنی گوی که گویند سخندانی
[B][M1]بگذر از بحر و ز فرعون هوی مندیش[M2]دهر دریا و تو چون موسی عمرانی
[B][M1]اژدهای طمع و گرگ طبیعت را[M2]گر بترسی، نتوانی که بترسانی
[B][M1]بفکن این لاشهٔ خونین، تو نه ناهاری[M2]برکن این جامهٔ چرکین، تو نه عریانی
[B][M1]گر توانی، به دلی توش و توانی ده[M2]که مبادا رسد آنروز که نتوانی
[B][M1]خون دل چند خوری در دل سنگ، ای لعل[M2]مشتریهاست برای گهر کانی
[B][M1]گر چه یونان وطن بس حکما بودست[M2]نیست آگاه ز حکمت همه یونانی
[B][M1]کلبه‌ای را که نه فرشی و نه کالائیست[M2]بر درش می‌نبود حاجت دربانی
[B][M1]زنده با گفتن پندم نتوانی کرد[M2]که تو خود نیز چو من کشتهٔ عصیانی
[B][M1]کینه می‌ورزی و در دائرهٔ صدقی[M2]رهزنی میکنی و در ره ایمانی
[B][M1]تا کی این خام فریبی، تو نه یاجوجی[M2]چند بلعیدن مردم، تو نه ثعبانی
[B][M1]مقصد عافیت از گمشدگان پرسی[M2]رو که بر گمشدگان خویش تو برهانی
[B][M1]گوسفندان تو ایمن ز تو چون باشند[M2]که شبانگاه تو در مکمن گرگانی
[B][M1]گاه از رنگرزان خم تزویری[M2]گاه بر پشت خر وسوسه پالانی
[B][M1]تشنه خون خورد و تو خودبین به لب جوئی[M2]گرسنه مرد و تو گمره بسر خوانی
[B][M1]دود آهست بنائی که تو میسازی[M2]چاه راهست کتابی که تو میخوانی
[B][M1]دیده بگشای، نه اینست جهان بینی[M2]کفر بس کن، نه چنین است مسلمانی
[B][M1]چو نهالیست روان و تو کشاورزی[M2]چو جهانیست وجود و تو جهانبانی
[B][M1]تو چراغی، ز چه رو همنفس بادی[M2]تو امیدی، ز چه همخانهٔ حرمانی
[B][M1]تو درین بزم، چو افروخته قندیلی[M2]تو درین قصر، چو آراسته ایوانی
[B][M1]تو ز خود رفته و وادی شده پر آفت[M2]تو بخواب اندر و کشتی شده طوفانی
[B][M1]تو رسیدن نتوانی بسبکباران[M2]که برفتار نه مانندهٔ ایشانی
[B][M1]فکر فردا نتوانی که کنی دیگر[M2]مگر امروز که در کشور امکانی
[B][M1]عاقبت کشتهٔ شمشیر مه و سالی[M2]آخر کار شکار دی و آبانی
[B][M1]هوشیاری و شب و روز بمیخانه[M2]همدم درد کشان همسر مستانی
[B][M1]همچو برزیگر آفت زده محصولی[M2]همچو رزم آور و غارت شده خفتانی
[B][M1]مار در لانه، ولی مور بافسونی[M2]گرد در خانه، ولی گرد بمیدانی
[B][M1]دل بیچاره و مسکین مخراش امروز[M2]رسد آنروز که بی ناخن و دندانی
[B][M1]داستانت کند این چرخ کهن، هر چند[M2]نامجوینده‌تر از رستم دستانی
[B][M1]روز بر مسند پاکیزهٔ انصافی[M2]شام در خلوت آلودهٔ دیوانی
[B][M1]دست مسکین نگرفتی و توانائی[M2]میوه‌ای گرد نکردی و به بستانی
[B][M1]ظاهرست این که بد افتی چو شوی بدخواه[M2]روشنست این که برنجی چو برنجانی
[B][M1]دیو بسیار بود در ره دل، پروین[M2]کوش تا سر ز ره راست نپیچانی
[A]
[B][M1]اگر روی طلب زائینهٔ معنی نگردانی[M2]فساد از دل فروشوئی، غبار از جان برافشانی
[B][M1]هنر شد خواسته، تمییز بازار و تو بازرگان[M2]طمع زندان شد و پندار زندانبان، تو زندانی
[B][M1]یکی دیوار ناستوار بی پایه‌ست خود کامی[M2]اگر بادی وزد، ناگه گذارد رو به ویرانی
[B][M1]درین دریا بسی کشتی برفت و گشت ناپیدا[M2]ترا اندیشه باید کرد زین دریای طوفانی
[B][M1]به چشم از معرفت نوری بیفزای، ار نه بیچشمی[M2]به جان از فضل و دانش جامه‌ای پوش، ار نه بیجانی
[B][M1]بکس مپسند رنجی کز برای خویش نپسندی[M2]بدوش کس منه باری که خود بردنش نتوانی
[B][M1]قناعت کن اگر در آرزوی گنج قارونی[M2]گدای خویش باش ار طالب ملک سلیمانی
[B][M1]مترس از جانفشانی گر طریق عشق میپوئی[M2]چو اسمعیل باید سر نهادن روز قربانی
[B][M1]به نرد زندگانی مهره‌های وقت و فرصت را[M2]همه یکباره میبازی، نه میپرسی، نه میدانی
[B][M1]ترا پاک آفرید ایزد، ز خود شرمت نمی‌آید[M2]که روزی پاک بودستی، کنون آلوده دامانی
[B][M1]از آنرو میپذیری ژاژخائیهای شیطان را[M2]که هرگز دفتر پاک حقیقت را نمیخوانی
[B][M1]مخوان جز درس عرفان تا که از رفتار و گفتارت[M2]بداند دیو کز شاگردهای این دبستانی
[B][M1]چه زنگی میتوان از دل ستردن با سیه رائی[M2]چه کاری میتوان از پیش بردن با تن آسانی
[B][M1]درین ره پیشوایان تو دیوانند و گمراهان[M2]سمند خویش را هر جا که میخواهند میرانی
[B][M1]مزن جز خیمهٔ علم و هنر، تا سربرافرازی[M2]مگو جز راستی، تا گوش اهریمن بپیچانی
[B][M1]زبد کاری قبا کردی و از تلبیس پیراهن[M2]بسی زیبنده‌تر بود از قبای ننگ، عریانی
[B][M1]همی کندی در و دیوار بام قلعهٔ جان را[M2]یکی روزش نکردی چون نگهبانان نگهبانی
[B][M1]ز خود بینی سیه کردی دل بیغش، ز خودبینی[M2]ز نادانی در افتادی درین آتش، ز نادانی
[B][M1]چرا در کارگاه مردمی بی مایه و سودی[M2]چرا از آفتاب علم چون خفاش پنهانی
[B][M1]چه میبافی پرند و پرنیان در دوک نخ ریسی[M2]چه میخواهی درین تاریک شب زین تیه ظلمانی
[B][M1]عصا را اژدها بایست کردن، شعله را گلزار[M2]تو با دعوی گه ابراهیم و گاهی پور عمرانی
[B][M1]چرا تا زر و داروئیت هست از درد بخروشی[M2]چرا تا دست و بازوئیت هست از کار و امانی
[B][M1]چو زرع و خوشه داری، از چه معنی خوشه چینستی[M2]چو اسب و توشه‌داری، از چه اندر راه حیرانی
[B][M1]چه کوشی بهر یک گوهر بکان تیرهٔ هستی[M2]تو خود هم گوهری گر تربیت یابی و هم کانی
[B][M1]تو خواهی دردها درمان کنی، اما به بیدردی[M2]تو خواهی صعبها آسان کنی، اما به آسانی
[B][M1]بیابانیست تن، پر سنگلاخ و ریگ سوزنده[M2]سرابت میفریبد تا مقیم این بیابانی
[B][M1]چو نورت تیرگیها را منور کرد، خورشیدی[M2]چو در دل پرورانیدی گل معنی، گلستانی
[B][M1]خرابیهای جانرا با یکی تغییر معماری[M2]خسارتهای تن را با یکی تدبیر تاوانی
[B][M1]بنور افزای، ناید هیچگاه از نور تاریکی[M2]به نیکی کوش، هرگز ناید از نیکی پشیمانی
[B][M1]تو اندر دکهٔ دانش خریداری و دلالی[M2]تو اندر مزرع هستی کشاورزی و دهقانی
[B][M1]مکن خود را غبار از صرصر جهل و هوی و کین[M2]درین جمعیت گمره نیابی جز پریشانی
[B][M1]همی مردم بیازاری و جای مردمی خواهی[M2]همی در هم کشی ابروی، چون گویند ثعبانی
[B][M1]چو پتک ار زیر دستانرا بکوبی و نیندیشی[M2]رسد روزی که بینی چرخ پتکست و تو سندانی
[B][M1]چو شمع حق برافروزند و هر پنهان شود پیدا[M2]تو دیگر کی توانی عیب کار خود بپوشانی
[B][M1]عوامت دست میبوسند و تو پابند سالوسی[M2]خواصت شیر میخوانند و تو از گربه ترسانی
[B][M1]ترا فرقان دبیرستان اخلاق و معالی شد[M2]چرا چون طفل کودن زین دبیرستان گریزانی
[B][M1]نگردد با تو تقوی دوست، تا همکاسهٔ آزی[M2]نباشد با تو دین انباز، تا انباز شیطانی
[B][M1]بدانش نیستی نام‌آور و منعم بدیناری[M2]بعمنی نیستی آزاده و عارف بعنوانی
[B][M1]تو تصویر و هوی نقاش و خودکامی نگارستان[M2]از آنرو گه سپیدی، گه سیاهی، گاه الوانی
[B][M1]جز آلایش چه زاید زین زبونی و سیه رائی[M2]جز اهریمن کرا افتد پسند این خوی حیوانی
[B][M1]پلنگ اندر چرا خور، یوز در ره، گرگ در آغل[M2]تو چوپان نیستی، بهر تو عنوانست چوپانی
[B][M1]قماش خود ندانم با چه تار و پود میبافی[M2]نه زربفتی، نه دیبائی، نه کرباسی، نه کتانی
[B][M1]برای شستشوی جان ز شوخ و ریم آلایش[M2]ز علم و تربیت بهتر چه صابونی، چه اشنانی
[B][M1]ز جوی علم، دل را آب ده تا بر لب جوئی[M2]ز خوان عقل، جان را سیر کن تا بر سر خوانی
[B][M1]روان ناشتا را کشت ناهاری و مسکینی[M2]تو گه در پرسش آبی و گه در فکرت نانی
[B][M1]بیا کندند بارت تا نینگاری که بی توشی[M2]گران کردند سنگت تا نپنداری که ارزانی
[B][M1]ز آلایش نداری باک تا عقلست معیارت[M2]سبکساری نبینی تا درین فرخنده میزانی
[B][M1]چرا با هزل و مستی بگذرانی زندگانی را[M2]چرا مستی کنی و هوشیارانرا بخندانی
[B][M1]بغیر از درگه اخلاص، بر هر درگهی خاکی[M2]بغیر از کوچهٔ توفیق، در هر کو بجولانی
[B][M1]بصحرای وجود اندر، بود صد چشمهٔ حیوان[M2]گناه کیست چون هرگز نمینوشی و عطشانی
[B][M1]برای غرق گشتن اندرین دریا نیفتادی[M2]مکن فرصت تبه، غواص مروارید و مرجانی
[B][M1]همی اهریمنان را بدسرشت و پست مینامی[M2]تو با این بد سگالیها کجا بهتر ازیشانی
[B][M1]ندیدی لاشه‌های مطبخ خونین شهرت را[M2]اگر دیدی، چرا بر سفره‌اش هر روز مهمانی
[B][M1]نکو کارت چرا دانند، بدرای و بداندیشی[M2]سبکبارت چرا خوانند، زیر بار عصیانی
[B][M1]بتیغ مردم آزاری چرا دل را بفرسائی[M2]برای پیکر خاکی چرا جان را برنجانی
[B][M1]دبیری و دبیر بی کتاب و خط و املائی[M2]هژبری و هژبر بیدل و چنگال و دندانی
[B][M1]کجا با تند باد زندگی دانی در افتادن[M2]تو مسکین کاز نسیم اندکی چون بید لرزانی
[B][M1]درین گلزار نتوانی نشستن جاودان، پروین[M2]همان به تا که بنشستی، نهالی چند بنشانی
[A]
[B][M1]بسوز اندرین تیه، ای دل نهانی[M2]مخواه از درخت جهان سایبانی
[B][M1]سبکدانه در مزرع خود بیفشان[M2]گر این برزگر میکند سرگرانی
[B][M1]چو کار آگهان کار بایست کردن[M2]چه رسم و رهی بهتر از کاردانی
[B][M1]زمانه به گنج تو تا چشم دارد[M2]نیاموزدت شیوهٔ پاسبانی
[B][M1]سیاه و سفیدند اوراق هستی[M2]یکی انده و آن یکی شادمانی
[B][M1]همه صید صیاد چرخیم روزی[M2]برای که این دام میگسترانی
[B][M1]ندوزد قبای تو این سفله درزی[M2]بگرداندت سر به چیره زبانی
[B][M1]چو شاگردی مکتب دیو کردی[M2]ببایست لوح و کتابش بخوانی
[B][M1]همه دیدنیها و دانستنیها[M2]ببین و بدان تا که روزی بدانی
[B][M1]چرا توبهٔ گرگ را میپذیری[M2]چرا تحفهٔ دیو را میستانی
[B][M1]چو نیروی بازوت هست، ای توانا[M2]بدرماندگان رحم کن تا توانی
[B][M1]درین نیلگون نامه، ثبت است با هم[M2]حساب توانائی و ناتوانی
[B][M1]جوانا، بروز جوانی ز پیری[M2]بیندیش، کز پیر ناید جوانی
[B][M1]روانی که ایزد ترا رایگان داد[M2]بگیرد یکی روز هم رایگانی
[B][M1]چو کار تو ز امروز ماند بفردا[M2]چه کاری کنی چون بفردا نمانی
[B][M1]غرض کشتن ماست، ورنه شب و روز[M2]بخیره نکردند با هم تبانی
[B][M1]بدزدد ز تو باز دهر این کبوتر[M2]گرش پر ببندی و گر برپرانی
[B][M1]بود خوابهای تو بیگاه و سنگین[M2]بود حمله‌های قضا ناگهانی
[B][M1]زیان را تو برداشتی، سود را چرخ[M2]شگفتی است این گونه بازارگانی
[B][M1]تو خود میروی از پی نفس گمراه[M2]بدین ورطه خود را تو خود میکشانی
[B][M1]ندارد ز کس رهزن آز پروا[M2]ز بام افتد، گرش از در برانی
[B][M1]چه میدزدی از فرصت کار و کوشش[M2]تو خود نیز کالای دزد جهانی
[B][M1]ترازوی کار تو شد چرخ اخضر[M2]ز کردارها گه سبک، گه گرانی
[B][M1]بتدبیر، مار هوی را فسونی[M2]به تمییز، تیغ خرد را فسانی
[B][M1]بسی عیبهای تو پوشیده ماند[M2]اگر پردهٔ جهل را بردرانی
[B][M1]ز گرداب نفس ارتوانی رهیدن[M2]ز گردابها خویش را وارهانی
[B][M1]همی گرگ ایام بر تو بخندد[M2]که چون بره، این گرگ میپرورانی
[B][M1]میان تو و نیستی جز دمی نیست[M2]بسیجی کن اکنون که خود در میانی
[B][M1]ز روز نخستین همین بود گیتی[M2]تو نیز از نخست آنچه بودی همانی
[B][M1]به سرچشمهٔ جان، شکسته سبوئی[M2]به میخانهٔ تن، ز دردی کشانی
[B][M1]بدوک وجود آنچنان کار میکن[M2]که سر رشتهٔ عقل را نگسلانی
[B][M1]دفینه است عقل و تو گنجور عاقل[M2]سفینه است عمر و تواش بادبانی
[B][M1]بصد چشم می‌بیندت چرخ گردان[M2]مپندار کاز چشم گیتی نهانی
[B][M1]درین دائره هر چه هستی پدیدی[M2]درین آینه هر که هستی عیانی
[B][M1]تو چون ذره این باد را در کمندی[M2]تو چو صعوه این مار را در دهانی
[B][M1]شنیدی چو اندرز من، از تو خواهم[M2]که بشنیدهٔ خویش را بشنوانی
[B][M1]ترا سفره آماده و دیو ناهار[M2]بر این سفره بنگر کرا مینشانی
[B][M1]از آن روز برنان گرمی رسیدی[M2]که گر ناشتائیست نانش رسانی
[B][M1]زمانه بسی بیشتر از تو داند[M2]چه خوش میکنی دل که بسیار دانی
[B][M1]کشد کام و ناکام، چرخت بمیدان[M2]کشد گر جبانی و گر پهلوانی
[B][M1]کمان سپهرت بیندازد آخر[M2]تو مانند تیری که اندر کمانی
[B][M1]مه و سال چون کاروانیست خامش[M2]تو یکچند همراه این کاروانی
[B][M1]حکایت کند رشتهٔ کارگاهت[M2]اگر دیبه، گر بوریا، گر کتانی
[B][M1]هنرها گهرهای پاک وجودند[M2]تو یکروز بحری و یکروز کانی
[B][M1]نکو خانه‌ای ساختی ای کبوتر[M2]ندیدی که با باز هم آشیانی
[B][M1]بما جهل زان کرد دستان که هرگز[M2]نکردیم با عقل همداستانی
[B][M1]برآنست دیو هوی تا بسوزی[M2]تو نیز از سیه روزگاری برآنی
[B][M1]در این باغ دلکش که گیتیش نامست[M2]قضا و قدر میکند باغبانی
[B][M1]بگلزار، گل یک نفس بود مهمان[M2]فلک زود رنجید از میزبانی
[B][M1]بیا تا خرامیم سوی گلستان[M2]بنظارهٔ دولت بوستانی
[B][M1]سحر ابر آذاری آمد ز دریا[M2]بطرف چمن کرد گوهر فشانی
[B][M1]زمین از صفای ریاحین الوان[M2]زند طعنه بر نقش ارژنگ مانی
[B][M1]نهاده بسر نرگس از زر کلاهی[M2]ببر کرده پیراهن پرنیانی
[B][M1]ازین کوچکه کوچ بایست کردن[M2]که کردست بر روی پل زندگانی
[B][M1]قفس بشکن ای روح، پرواز میکن[M2]چرا پایبند اندرین خاکدانی
[B][M1]همائی تو و سدره‌ات آشیانست[M2]مکن خیره بر کرکسان میهمانی
[B][M1]دلیران گرفتند اقطار عالم[M2]بشمشیر هندی و تیغ یمانی
[B][M1]از آن نامداران و گردنفرازان[M2]نشانی نماندست جز بی نشانی
[B][M1]ببین تا چه کردست گردون گردان[M2]به جمشید و طهمورث باستانی
[B][M1]گشوده دهان طاق کسری و گوید[M2]چه شد تاج و تخت انوشیروانی
[B][M1]چنین است رسم و ره دهر، پروین[M2]بدینگونه شد گردش آسمانی
[A]
[B][M1]همی با عقل در چون و چرائی[M2]همی پوینده در راه خطائی
[B][M1]همی کار تو کار ناستوده است[M2]همی کردار بد را میستائی
[B][M1]گرفتار عقاب آرزوئی[M2]اسیر پنجهٔ باز هوائی
[B][M1]کمین گاه پلنگ است این چراگاه[M2]تو همچون بره غافل در چرائی
[B][M1]سرانجام، اژدهای تست گیتی[M2]تو آخر طعمهٔ این اژدهائی
[B][M1]ازو بیگانه شو، کاین آشنا کش[M2]ندارد هیچ پاس آشنائی
[B][M1]جهان همچون درختست و تو بارش[M2]بیفتی چون در آن دیری بپائی
[B][M1]ازین دریای بی کنه و کرانه[M2]نخواهی یافتن هرگز رهائی
[B][M1]ز تیر آموز اکنون راستکاری[M2]که مانند کمان فردا دوتائی
[B][M1]بترک حرص گوی و پارسا شو[M2]که خوش نبود طمع با پارسائی
[B][M1]چه حاصل از سر بی فکرت و رای[M2]چه سود از دیدهٔ بی روشنائی
[B][M1]نهنگ ناشتا شد نفس، پروین[M2]بباید کشتنش از ناشتائی
[END]