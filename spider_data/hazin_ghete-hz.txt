[START][A]
[B][M1]یا خاتم النبییّن، غمخوار عالمی تو
[M2]پیش تو چون ننالم؟ از جور آسمانی
[B][M1]از عرض شکوه هرچند، خالی نمی شود دل
[M2]از من سخن طرازی، از خامه خون چکانی
[B][M1]ناید نهفتن از من، با لطف شامل تو
[M2]رازی که می نماید، در سینه ام سنانی
[B][M1]دیرینه شد چو مخلص، در حضرت است گستاخ
[M2]نتوانم از تو کردن، اسرار دل نهانی
[B][M1]همچشم کوثر از توست، پیمانهٔ املها
[M2]لبریزگوهر ازتوست، گنجینهٔ امانی
[B][M1]ماهیچهٔ لوایت، آرد به درع و خفتان
[M2]کاری که می کند مه، با پیکر کتانی
[B][M1]فریادرس خدیوا، بیداد بین که کرده ست
[M2]هندوی چرخ ما را، تاراج ترکمانی
[B][M1]دور از حمایت تو، دور سپهر بشکست
[M2]پشت خمیده ام را، از بار زندگانی
[B][M1]بالین و بستر من، خشتیّ و بوریایی ست
[M2]این است در بساطم، ز اسباب این جهانی
[B][M1]از نقد در کنارم، رنگ طلایی ای هست
[M2]ز الوان نعمتم نیست، جز اشک ارغوانی
[B][M1]بگسسته الفت من، از خیل بی وفایان
[M2]پوشیده همّت من، چشم از نعیم فانی
[B][M1]آواره همچو من نیست، خاکی نهاد دیگر
[M2]تا این کهن بنا را، افلاک گشته بانی
[B][M1]ده سال شد که در هند، عمرم به رایگان رفت
[M2]زین سان کسی نداده، بر باد زندگانی
[B][M1]دم سردی زمانه، خرم بهارم افسرد
[M2]عریان تن است نخلم، از باد مهرگانی
[B][M1]ای سر غبار راهت، زان خاک سرمه واری
[M2]خونبار دیدهام را، بفرست ارمغانی
[B][M1]جایی که نور رویت، گلگونه برفروزد
[M2]از ذره کمتر آید، خورشید خاورانی
[B][M1]در خون نشسته دارد، هند جگر فشارم
[M2]من داد شکوه دادم، باقی دگر تو دانی
[B][M1]نه قوّتی که آیم تا خاک آستانت
[M2]نه طاقتی که سازم، با حرقت چنانی
[B][M1]از باد سرد مهری، شاخ خزان رسیده
[M2]رخساره در زریری، ز اغصان ضیمرانی
[B][M1]نفس بلند همّت، تاکی کند تحمّل
[M2]با طعنهٔ اراذل، با نخوت ادانی
[B][M1]در سومنات دهلی، مدح تو می سرایم
[M2]زان پیشتر که آید، بلبل به زندخوانی
[B][M1]هر فردی از مدیحت، باشد حدیث منزل
[M2]من اسرت المعلّی، من سرحهٔ المعانی
[B][M1]هر سو صریر کلکم، طبل سکندری زد
[M2]تا گشت در هوایت، سرگرم مدح خوانی
[B][M1]بنگر به مایه داری، نیسان خامه ام را
[M2]جز من کسی نیارد، زین سان گهر فشانی
[B][M1]بر خاک عجز ریزد، سرپنجهٔ تهمتن
[M2]چون خامه ام گشاید، بازوی پهلوانی
[B][M1]لب برگشا و گوهر، در جیب بحر و کان کن
[M2]کف برگشا و بفشان، صدگنج شایگانی
[B][M1]از داغ مهرت امروز، محفل فروزِ دهرم
[M2]کمتر دهد چو من یاد، آثار باستانی
[B][M1]از مصرعی توان یافت، طبع هنر طرازم
[M2]جان را به تن نباشد، این جودت و روانی
[B][M1]هرگز نداشت حسان، رطب اللسانی من
[M2]هرگز نکرد سحبان، این معجز البیانی
[B][M1]از صولت مدیحت، ملک سخن گرفته
[M2]گردن فرازکلکم، با چتر کاویانی
[B][M1]گر رخصت تو باشد، از لخت دل نمایم
[M2]مستان معنوی را، تا حشر میزبانی
[B][M1]قدر سخن بلند است، زیرا که دارد آباد
[M2]تا حشر سروران را، قصر رفیع شانی
[B][M1]از معجز سخن ماند، روح اللهی به عیسی
[M2]موسی کلیمِ حق شد، از فیضِ نکته دانی
[B][M1]شدکاخ ملک و ملت، ازکلک نکته پرور
[M2]مستهدم المفاسد، مستحکم المبانی
[B][M1]از عنصری بود نام، شاهان غزنوی را
[M2]از گنجوی بود یاد، بهرام شاه ثانی
[B][M1]آن آل بویه رفتند، امّا به روزگاران
[M2]دارد روانشان شاد، مهیار دیلمانی
[B][M1]سلجوقیان گذشتند، امّا ز انوری ماند
[M2]نام بلند ایشان، بر لوح این جهانی
[B][M1]دور اتابکان رفت، امّا کلام سعدی
[M2]پرورده نامشان را، با آب زندگانی
[B][M1]ذکر اوبس باقیست، از نکته های سلمان
[M2]نام تکش دهد یاد، خلّاق اصفهانی
[B][M1]شاه مظفری را، نسلی نماند لیکن
[M2]هر مصرعی ز حافظ، شد شمع دودمانی
[B][M1]راه سخن نبودی، در حضرتت حزین را
[M2]از عفو اگر نبودی، امّید طیلسانی
[B][M1]کلکم ز فیض لطفت زانسان به جلوه آید
[M2]کز جنبش بهاران، شمشاد بوستانی
[B][M1]تا سرفراز کرده ست، نام تو خامه ام را
[M2]با گوی مهر دارد، دعویّ صولجانی
[B][M1]بر صفحه ام بنازد، جمشید و نقش خاتم
[M2]از خامه ام ببالد، ارژنگ و کلکِ مانی
[A]
[B][M1]یکی از اهل ورع، گاوی را
[M2]جانب مسجد آدینه بخواند
[B][M1]که بیا همره من تا مسجد
[M2]گاو از دعوت عابد درماند
[B][M1]گفت با خود که شگفتی ست شگرف
[M2]هیچ عاقل سخن این گونه نراند
[B][M1]سنّت و فرض، به من فرمان نیست
[M2]گهر ذکر نیارم افشاند
[B][M1]نتوانم که دهم بانگ نماز
[M2]می نیارم ورقی قرآن خواند
[B][M1]نه امامت، نه خطابت دانم
[M2]سخن از وعظ، نیارم شنواند
[B][M1]گاو را هیچکس از مسجدیان
[M2]نه به منبر، نه به محراب نشاند
[B][M1]از پی دعوتم این مرد خدای
[M2]بی سبب نیست که این مژده رساند
[B][M1]آب از چاه کشیدن دانم
[M2]زیر این بارگران باید ماند
[A]
[B][M1]مولود عزیز، قرّهٔ العین کمال
[M2]افزود کمال، ماه فروردین را
[B][M1]از سال ولادتش، دهد نام، خبر
[M2]بشماری اگر، میرضیاء الدّین را
[A]
[B][M1]احرام روضه شیخ، بستیم و شد میّسر
[M2]گردید دیده روشن، از نور باهرِ شیخ
[B][M1]سالی که این سعادت، ما را میّسر آمد
[M2]تاریخ این زیارت گردید، زایر شیخ
[A]
[B][M1]به خدایی که از اشارت کن
[M2]عالمی را نموده معماری
[B][M1]که مرا شعر و شاعری عار است
[M2]کاش بودم ازین هنر عاری
[B][M1]بارها خواستم کزین ذلّت
[M2]دوش خود را دهم سبکباری
[B][M1]نکته، بی خواست می رسد به لبم
[M2]چون طبیعی ست نغز گفتاری
[B][M1]در نوشتن بسی مماطله رفت
[M2]یک نوشتم ز صد به دشواری
[B][M1]زآنچه هم بر زبان خامه گذشت
[M2]شد پریشان بسی ز بیزاری
[B][M1]پاره ای هم، به قید ضبط آمد
[M2]همچو در نافه، مشک تاتاری
[B][M1]سی هزار است، در چهارکتاب
[M2]نظم کلک بدایع آثاری
[B][M1]تنگ شد در فراخنای جهان
[M2]خامهٔ من، ز تنگ مضماری
[B][M1]کلکم آن طوطی شکرشکن است
[M2]که بود شهره، در شکرباری
[B][M1]چشم دارم که چون گهرسنجی
[M2]گهرم را کند خریداری
[B][M1]گر ببیند میان این همه گنج
[M2]که فشاندم به دست بیزاری
[B][M1]لفظ و مضمون غیر را، کم و بیش
[M2]که بر آن گشته خامه ام جاری
[B][M1]رفعت پایه بیند و هنرم
[M2]ننهد تهمتم به طرّاری
[B][M1]کرده بر آستان فطرت من
[M2]مه و خور، آرزوی مسماری
[B][M1]مشک سای مشام عطّار است
[M2]نافهٔ نقطه ام به عطاری
[B][M1]گشته از شرم نقش خامه‎‎ ‎ من
[M2]متواری، بتان فرخاری
[B][M1]نی وحدت سُرا چو برگیرم
[M2]گسلد رشته، گبر زناری
[B][M1]باده ریزد به ساغر مخمور
[M2]ورقم را اگر بیفشاری
[B][M1]آفت دشمن است و نیروی دوست
[M2]صفدر خامه ام به صفداری
[B][M1]همّت و مایه ام از آن بیش است
[M2]که مرا کدیه خوی، پنداری
[B][M1]مبتذل گو، توان شناخت که کیست
[M2]طبع جوهرشناس اگر داری
[B][M1]آرد اذعان، به رای روشن من
[M2]چشم انصاف اگر نینباری
[B][M1]نتوان چارهٔ توارد کرد
[M2]نه ز حزم و نه از جگرخواری
[B][M1]رسی آنگه به درد ما که چو ما
[M2]خامه گیری به دست و بنگاری
[A]
[B][M1]شب گذشته، فتادم به خاک کوچهٔ غم
[M2]هزار مرحله، ز آرامگاه راحت دور
[B][M1]دلی دیار محبّت، تنی خراب ستم
[M2]لبی محیط شکایت، سری لبالب شور
[B][M1]ز گریه هر رگ مژگان چو ابر دریابار
[M2]ز ناله هر سر مو، گشته بود محشر صور
[B][M1]گسسته تار امیدم فلک به زور ستم
[M2]شکسته جام مرادم فلک به سنگ فتور
[B][M1]که ناگهان، سرم از خاک برگرفت کسی
[M2]که بود گرد رهش توتیای دیدهٔ حور
[B][M1]شمیم گلشن کویش، عبیر جیب وفا
[M2]نسیم پرتو لطفش چراغ بزم حضور
[B][M1]به مژده گفت:که ای خانه زاد خسرو عشق
[M2]خرابهٔ دلت از فیض دوستی معمور
[B][M1]چنین که هر قلم استخوانت ناله سراست
[M2]مدار، کلک بلاغت شعار را معذور
[B][M1]به گریه گفتمش، ای مونس شکسته دلان
[M2]به روزگارتو، ویرانهٔ وفا معمور
[B][M1]سخن چگونه سرایم؟ نفس چگونه کشم؟
[M2]دلم پر آتش و چشمم پر آب و بختم شور
[B][M1]نهفته گفت به گوش دلم که ناله خطاست
[M2]اگر شکور نیی، در بلیّه باش صبور
[A]
[B][M1]ازچهل سال فزون شد که به شیرین سخنی
[M2]من چو خورشید در اقطار جهانم مشهور
[B][M1]آن سرافیل نفس سوخته ام کزتف دل
[M2]می دمد از گلوی خامهٔ من نفخهٔ صور
[B][M1]بالد از تربیت نالهٔ من شعلهٔ شوق
[M2]زیر بال نفسم، گرم شود آتش طور
[B][M1]هر گهر کز رک نیسان قلم ریخته ام
[M2]بود آویزه ی گوش و بر ایام و شهور
[B][M1]دشمن و دوست، چه دانا و چه نادان، گیرند
[M2]مصرعم را به صد اکرام چو بیت معمور
[B][M1]وحش و طیر از اثر نالهٔ من در شورند
[M2]چون سراییدن داوود، به آیات زبور
[B][M1]طرفی ازشهرت وازشعرکه بستم این است
[M2]که سخن، قدر مرا کرد به عالم مستور
[B][M1]ذلّت شعر، فرو برد مرا در دل خاک
[M2]زیر این گرد کسادی شدهام زنده به گور
[B][M1]آن فرومایهٔ بیچاره که امروز، زبان
[M2]بگشاید به سخن، با همه سامان قصور
[B][M1]نه شکوهی، نه شعوری، نه زبانی، نه دلی
[M2]لفظ را عار ز ربط وی و از معنی عور
[B][M1]از دهن هر چه برآرد، به گریبانش رود
[M2]می زند بیهده از بهر خود این خر، طنبور
[B][M1]به کتاب لغت و دفتر اشعار کند
[M2]از رَهِ کدیه، به دریوزهِ الفاظ مرور
[B][M1]کند از جهل مرکّب سیه ارچند ورق
[M2]آن سجلّی ست به حُمقش، برِ اصحاب شعور
[B][M1]طرف او چیست ندانم ز سخن، حیرانم؟
[M2]که به امّید چه، این پیشه به خود بسته به زور؟
[A]
[B][M1]لایق مدح در زمانه چو نیست
[M2]خویشتن را همی سپاس کنم
[B][M1]هر چه گویم نه تهمت است و نه لاف
[M2]از حسودان چرا هراس کنم؟
[B][M1]کرده باشم مقام خود را پست
[M2]گرکنم مدح و التماس کنم
[B][M1]سر کیوان بگردد از مستی
[M2]می دانش، اگر به کاس کنم
[B][M1]فرس طبع، چون برانگیزم
[M2]خاک در چشم بوفراس کنم
[B][M1]کلک معجز نگار چون گیرم
[M2]نی به ناموس بونواس کنم
[B][M1]رعشه پیریم گرفت و همان
[M2]پنجه در پنجهٔ حواس کنم
[B][M1]در دلم، خون اگر فتد از جوش
[M2]آتش از طور اقتباس کنم
[B][M1]گر جهان، پر کنم ز آب گهر
[M2]به خوی خجلت، ارتماس کنم
[B][M1]به چه امّید در زمانهٔ کور
[M2]شاهد طبع، روشناس کنم؟
[B][M1]کس زبان مرا نمی فهمد
[M2]به عزیزان چه التماس کنم؟
[A]
[B][M1]روزگاریست، عقل می کوبد
[M2]کنج آسایش اختیارکنم
[B][M1]در به روی جهانیان بندم
[M2]کنج آسایش اختیارکنم
[B][M1]سفر دور مرگ، نزدیک است
[M2]فکر سامان آن دیار کنم
[B][M1]زر داغی، کنم به کیسهٔ دل
[M2]گهر اشک در کنار کنم
[B][M1]دست از خوان آرزو بکشم
[M2]به همین خون دل مدار کنم
[B][M1]عشق بازی به خویشتن فکنم
[M2]ترک یاران بدقمارکنم
[B][M1]تنگم از شهر، رو به کوه آرم
[M2]خانه در سنگ، چون شرار کنم
[B][M1]لیک چون کارها به دست خداست
[M2]نتوانم به خویش کار کنم
[B][M1]زین سپس فرصت از خدا طلبم
[M2]دیده در راه انتظار کنم
[A]
[B][M1]چون زادم از نتایج علوی به مهد خاک
[M2]عنقای قاف همّتم از عرش زد صفیر
[B][M1]بانگی تمام زجر و صفیری تمام اثر
[M2]کای شیردل، چو دایه بشوید لبت ز شیر
[B][M1]لب را ز جوی کوثر و تسنیم تر مکن
[M2]خون جگر بس است تو را قوت ناگزیر
[B][M1]این نکته در طبیعت من گشت منطبع
[M2]نبن شعله، شمع فطرت من گشت مستنیر
[B][M1]عهد شباب و شیب برآمد بدین نمط
[M2]پنجاه سال رفت و مرا این نهج مسیر
[B][M1]اکنون که سیل عمر بود روی در نشیب
[M2]موی چو قیر من شده از شیب، جوی شیر
[B][M1]نم در جگر نمانده ز بس برمکیده ام
[M2]زین راتبم به جا نه قلیل است و نه کثیر
[B][M1]حاشا مجال نم،که جگر بود مدّتی
[M2]دندان گزای من، خهی از عیش دلپذیر
[B][M1]این قوت خوش گوار به خرج آمد و هنوز
[M2]خود مانده ام به قید حیات دژم اسیر
[B][M1]کالای من هنر بود و در بساط من
[M2]هرگز نبوده است، جز این جنس بی نظیر
[B][M1]بالیده در کف، از شکن نامه ام قلم
[M2]پیچیده در فلک ز نیِ خامه ام صریر
[B][M1]وزن گهر به کفهٔ میزان من، سبک
[M2]بُرد شرف به قامت والای من قصیر
[B][M1]گیرم خدا نکرده، شود کس هنر فروش
[M2]صد خرمن هنر نخرد جز به یک شعیر
[B][M1]زین روزگار سفله که آمد به روى کار
[M2]بخت زمانه خرّم و چشم فلک قریر
[B][M1]این مغز بوشناس،که یارانِ عهد راست
[M2]پشکش هزار بار، به از مشک و از عبیر
[B][M1]زین طبع پاکزاد، سزد گر بیاکنند
[M2]سرچشمهٔ زلال خضر را به نفت و قیر
[B][M1]جای شگفت نیست، کزین طبع منقلب
[M2]بیرون خم ازکمان رود و راستی زتیر
[B][M1]انصاف کو که زندگی تلخ و ناگوار
[M2]ندهد زیاده، زحمتِ این ناتوان پیر؟
[A]
[B][M1]خون در دلم ازکاوش ایام نمانده ست
[M2]این آبله را نیشتر خار مکیده ست
[B][M1]من حمزه نیم در صف این عرصهٔ خونخوار
[M2]امّا جگرم هند جگرخوار مکیده ست
[A]
[B][M1]حزین، از جهان دژم، خاطرم
[M2]سر و برگ یک موی سامان نداشت
[B][M1]ببین نارسا طالع چاک را
[M2]که از تنگی عیش، میدان نداشت
[B][M1]گریبان اگر بود، دامن نبود
[M2]وگر بود دامن، گریبان نداشت
[A]
[B][M1]قدر هر سفله، از تو گشت علم
[M2]ای سپهر خَم، این چه انصاف است
[B][M1]از تو، امروز کافی الملکیست
[M2]هرکه تمغای کون اوقاف است
[B][M1]تا که سگ یافت می شود، ندهی
[M2]به هما استخوان، که اسراف است
[B][M1]پرنیان باف، تخته کرده دکان
[M2]روز بازار بوریاباف است
[B][M1]لب معنی، به مهر خاموشیست
[M2]سر و سرمایه در جهان لاف است
[B][M1]سفله پس کیست در زمانه؟ بگو
[M2]ارذل النّفس اگر ز اشراف است
[A]
[B][M1]دنیاطلبان سهیم خود را
[M2]جان منتظرند تا برآید
[B][M1]خواهند فنای یکدگر را
[M2]تا کار به مدعا برآید
[B][M1]در ماتم مرگ خر همیشه
[M2]سگ را، شکم از عزا برآید
[A]
[B][M1]ای چرخ، باید از تو درتن عرصه کم زدن
[M2]من اسب طرح دادم، این فیل مات چیست؟
[B][M1]کج بازی تو را سببی نیست در میان
[M2]نیرنگ مهر وکین تو باکاینات چیست؟
[B][M1]تا کی ز جوی دیده، کنی تر، لب مرا
[M2]تا آب تیغ هست، مسیر فرات چیست؟
[B][M1]هرگز نداشتیم به تلخابهٔ تو چشم
[M2]این دیده را به خون دل ما برات چیست؟
[B][M1]پنجاه سال شد که شب و روز می چشم
[M2]در جام عمر، جز می تلخ ممات چیست؟
[B][M1]فردا که خط کشم ورق هست و بود را
[M2]آگه شوم که معنی لفظ حیات چیست
[A]
[B][M1]افتاده ام به صحبت نامردمان حزین
[M2]دور زمانه ام، ستمی زبن بتر نکرد
[B][M1]وحشی غزال من، شده هم آخور خران
[M2]جوری به کس، زمانه ازبن بیشتر نکرد
[B][M1]گردن کشید، از قفسی عندلیب و گفت
[M2]آسوده بلبلی که سر از بیضه برنکرد
[A]
[B][M1]غزلی برده رندکی از من
[M2]که نگویم ز ننگ، نامش باز
[B][M1]سخن عاشقان نمایان است
[M2]بوالهوس کی شده ست محرم راز؟
[B][M1]گر نه آیین امتیاز بدی
[M2]سحر هم، می زدی دم از اعجاز
[B][M1]یک دو بیتک مناسب آمده است
[M2]یادم از باستان سحر طراز
[B][M1]نمکین خوش نموده است رقم
[M2]نکته زا، خامهٔ سخن پرداز
[B][M1]دزد شاعر به ماکیان ماند
[M2]که به زیرش نهند، بیضهٔ غاز
[B][M1]بچگانش به سوی بحر روند
[M2]او به ...ون دریده ماند باز
[A]
[B][M1]حیرتی دارم حزین از حال ابنای زمان
[M2]کودنی چند، از چراگاه کمی و کوتهی
[B][M1]پوزهء دعوی گشاده ستند در میدان لاف
[M2]مبتدی ناگشته، چون گشتند یا رب منتهی؟
[B][M1]دیده از بینش معرا، سینه از ادراک پاک
[M2]قلب از جان بی نصیب و صورت از معنی تهی
[B][M1]نیروی موری نه و با شیرمردان در مصاف
[M2]رتبهٔ کاهی نه و در جلوه با سرو سهی
[B][M1]غول صحرای غوایت دیو کهسار هوا
[M2]کور مادرزاد جهل و خضر راه گمرهی
[B][M1]موج را کرده خلاص از خجلت سرگشتگی
[M2]قطره را آورده بیرون از حجاب بی تهی
[B][M1]معنی کامل عیاران خرد را کرده مسخ
[M2]در دکان معرفت، قلاب زر ده دهی
[B][M1]جز تکبر فهم ناکرده ز ما و انما
[M2]غیر های و هو ندانند از ضمیر هو و هی
[B][M1]خامه ز ایشان در عذاب و صفحه ز ایشان در و بال
[M2]بی حصول درک معنی از خهیّ و از زهی
[B][M1]مردم آرایند و شرم این و تمیز و فهم این
[M2]می نخواهد دید دنیا، بعد ازین روی بهی
[A]
[B][M1]گشته ست صفحه، دامن دشت ختن حزین
[M2]نازم خرام کبک همایون مثال را
[B][M1]در حکم ماست ملک سلیمانی سخن
[M2]گوییم شکر سلطنت بی زوال را
[B][M1]نیروی کلک ماست که بالیده از غرور
[M2]بر خاک عجز، ناصیهٔ پور زال را
[B][M1]اوج فلک در آب گهر گشته غوطه ور
[M2]کلکم گشوده تاکف دریا نوال را
[B][M1]لیکن ز شرم کوتهی از مدح مرتضی
[M2]غسلی برآورم، عرق انفعال را
[A]
[B][M1]ریزد شکرین نکته حزین از نی کلکم
[M2]کام همه شکرشکنان ساخته شیرین
[B][M1]از غاشیه داران کمیت است کمیتم
[M2]اندیشه چو بندد، به کمیت قلمم زین
[B][M1]خونین جگر ازحسرت او، اخطل واعشی
[M2]غرق عرق از خجلت او کوثر و غسلین
[B][M1]در مرحلهٔ وادی قدس است، سبکسیر
[M2]در مصطبهٔ عالم ذوق است به تمکین
[B][M1]بر اوج رسایی عروج است چو شهباز
[M2]در صید تذروان معانیست چو شاهین
[B][M1]درگنبدگردون چو فتد، بانگ صفیرش
[M2]مرغان اولی اجنحه، آیند به تحسین
[B][M1]گلریز، چه در انجمن نظم و چه در نثر
[M2]سرسبز، چه در موسم دیماه وچه تشرین
[B][M1]از خجلت او، خامه مانی است به صد رنگ
[M2]وز نکهت او، نافه نفس باخته در چین
[B][M1]در چشم دبیران نوآموخته، پیکان
[M2]بر فرق حریفان زبان، ساخته زوبین
[B][M1]ازهمّت فطریست، چودستم گهرافشان
[M2]وز جوهر ذاتی ست، چو تیغم گهرآگین
[B][M1]دستان زن عشق است به سوز دل و دارد
[M2]چون لاله در این باغ، جگرسوخته چندین
[B][M1]در طول بقای شکرافشانی این نی
[M2]دعوت ز دعاگوی و ز روح القدس، آمین
[A]
[B][M1]لوحش الله خامه ام که به صدق
[M2]هست با معنیش وفا و وفاق
[B][M1]ترجمان غم نهان من است
[M2]چون زبان، بسته با دلم میثاق
[B][M1]هم نی خوش نوا و هم نایی
[M2]آه عشاق و ناله سنج عراق
[B][M1]پیکر عشق را بود محیی
[M2]شاهد حسن را بود خلاق
[B][M1]سر معشوق از نوایش گرم
[M2]دل عاشق به ناله اش مشتاق
[B][M1]نقش او رشک صفحه ارژنگ
[M2]مدّ او، میل سرمهٔ اوراق
[B][M1]نقطه اش، بدر آسمان شرف
[M2]لیکن آسوده از خسوف و محاق
[B][M1]کرده مستانه جلوه هایش تنگ
[M2]عرصه بر ساقیان سیمین ساق
[B][M1]رگ افسرده را بود نشتر
[M2]سر بی مغز را بود مطراق
[B][M1]با رگِ ابر معنی است چو برق
[M2]شب معراج فکرت است، براق
[B][M1]گلشن از فیض جوی او، انفس
[M2]روشن از نور شمع او آفاق
[B][M1]گهر افشانده همّتش به طبق
[M2]به بر خازنان سبع طباق
[B][M1]حلی افزای این مقوس طوق
[M2]لوحه پیرای این مقرنس طاق
[B][M1]ننماید ز موم و خارا فرق
[M2]سر کند چون ز قصه های فراق
[A]
[B][M1]خامهٔ مشکین من، تا شده معنی طراز
[M2]کرده جهان سخن، تنگ به دانشوران
[B][M1]سر نتواند فراخت، حاسد برگشته بخت
[M2]خامه مرا در بنان، تیر بود درکمان
[A]
[B][M1]به کف تیغ من اژدها پیکری ست
[M2]اباصولت شیر و خشم پلنگ
[B][M1]در این کاخ ظلمت، درخشان چراغ
[M2]به دربای هیجا، تناور نهنگ
[B][M1]ز پاکی گوهر، لبالب ز آب
[M2]ز خون یلانش، به رخساره رنگ
[B][M1]نماید ظفر را به ساغر شراب
[M2]شکر را به کام مخالف، شرنگ
[B][M1]مباد از رخش زلف جوهر، نهان
[M2]ز آیینهاش دور، آسیب زنگ
[A]
[B][M1]ای صاحبی که از اثر رنگ و بوی تو
[M2]خون کرشمه، در جگر گلستان کنم
[B][M1]گنجینهٔ ضمیر گشایم به مدح تو
[M2]دست و دل نیاز، جواهر فشان کنم
[B][M1]صد گلستان بوسهٔ شرم از لب نیاز
[M2]خواهم نثار راه تو ای خرده دان کنم
[B][M1]گر خامه ریزد از کف جود تو رشحه ای
[M2]ابر بهار را ز حیا خوی فشان کنم
[B][M1]هر جا حدیث پنجهٔ خصم افکنت شود
[M2]از طعنه، نی به ناخن شیر ژیان کنم
[B][M1]از اعتدال طبع تو گر سر کنم سخن
[M2]صدگل به دامن تهی مهرگان کنم
[B][M1]نگذاشت جوش رعشه خجلت،کف مرا
[M2]تا خامه در ثنای تو، رطب اللّسان کنم
[B][M1]ازگردش زمانه ناساز، شد ضرور
[M2]چندی، وداع بزم تو ای قدردان کنم
[B][M1]از صبر، می زند دل مغرور لاف ها
[M2]خواهم که خویش را به فراق امتحان کنم
[A]
[B][M1]حزین، از تقاضای همّت برآنم
[M2]که خوان سخن را به اخوان فرستم
[B][M1]ز شوری که از سینه ام موج زن شد
[M2]به زخم جگرها، نمکدان فرستم
[B][M1]زکلک عراقی نژاد خود، از هند
[M2]سوادی به خاک صفاهان فرستم
[B][M1]چه پوشم گهر را زگوهرشناسان؟
[M2]از این لعل، درجی به گیلان فرستم
[B][M1]شکنج قفس، تنگ دارد دلم را
[M2]صفیری به مرغ گلستان فرستم
[B][M1]ز خاک ره کلک آهو خرامم
[M2]شمیمی به ناف غزالان فرستم
[B][M1]رطب های شیرین تر از قند مصری
[M2]به رطب اللسانان عدنان فرستم
[B][M1]در این قحط سال بلاغت، حدیثی
[M2]به معجز بیانان قحطان فرستم
[B][M1]چو برقع گشایم ز رخسار معنی
[M2]فروغی به خورشید تابان فرستم
[B][M1]کلام من از فهم شاعر فزون است
[M2]مگر ارمغان حکیمان فرستم
[B][M1]تراشیدم از دل سخن را که شاید
[M2]به دریادلی، زادهٔ کان فرستم
[B][M1]بر آنم که اوراق اشعار خود را
[M2]چو شیرازه بندم، به لقمان فرستم
[B][M1]سخن های من گرچه جان است یکسر
[M2]همان به که جان را به جانان فرستم
[B][M1]سپهر فضایل، ملاذ افاضل
[M2]که سویش تحیّت فراوان فرستم
[B][M1]به شبل نبی و ولی، صدر اعظم
[M2]جگر پاره ای چند، شایان فرستم
[B][M1]ز ابر قلم، تحفهٔ محفلِ او
[M2]به خاک نجف، دُرّ غلتان فرستم
[B][M1]گذارم من این رسم،کز تنگدستی
[M2]کمین قطره را سوی عمّان فرستم
[B][M1]چو خود دورم از وصل آن یار دیرین
[M2]ستم نامهٔ جور هجران فرستم
[A]
[B][M1]ای تو نور نظر، ز دیدهٔ ما
[M2]رفتی و گل به ما فرستادی
[B][M1]دیده ای را که بود در ره تو
[M2]گل نه، خار جفا فرستادی
[B][M1]کرمت را چو نیست پایانی
[M2]غم عالم به ما فرستادی
[B][M1]دل وچشمم، هوای روی تو داشت
[M2]گل حسرت فزا فرستادی
[B][M1]خار خاری ز جیب و دامن گل
[M2]به من بی نوا فرستادی
[B][M1]هم خود انصاف شیوه کن که چرا
[M2]جای خود، بی وفا فرستادی
[B][M1]ای تو شخص وفا بگو، ز چه رو
[M2]گل سست آشنا فرستادی؟
[A]
[B][M1]دوش از بَرِ یاری که دلم شیفتهٔ اوست
[M2]وز شرح کمال خردش، ناطقه لال است
[B][M1]آمد به برم، قاصد فرخنده سروشی
[M2]با نامهٔ عذبی، که مگر آب زلال است
[B][M1]نظمش نتوان گفت، که سلکی ست ز گوهر
[M2]هرسطری از آن در نظرم عقد لآل است
[B][M1]بگشودم و برخواندم و سنجیدم و دیدم
[M2]کز بنده رهی، حاصل آن نامه، سؤال است
[B][M1]کامروز، درین ناحیه عاشق سخنان را
[M2]غوغا به سر شعر جمال است و کمال است
[B][M1]القصه، درتن مساله یاران دوگروهند
[M2]در حجت ترجیح یکی زین دو، جدال است
[B][M1]این شعر پدر آورد، آن شعر پسر را
[M2]یکسو نشد این مشغله، امروز دو سال است
[B][M1]راضی شده اند آن همه یاران مجادل
[M2]کز کلک تو حکمی که رسد، وحی مثال است
[B][M1]بگشاد پی پاسخ سنجیده، پر خویش
[M2]سیمرغ خیالم که سپهرش ته بال است
[B][M1]مجموعهٔ آن هر دو، به دقّت نگرستم
[M2]گر معجزه گفتن نتوان، سحر حلال است
[B][M1]دیدم که دوات و قلم آن دو شهنشاه
[M2]در مملکت شوکتشان کوس و دوال است
[B][M1]آن هر دو، به فضل آیت و برهان بلاغت
[M2]در حجله‎ی آن هر دو، پریزاد خیال است
[B][M1]غرّایی هر مطلعشان مهر سپهری ست
[M2]سیرابی هر مصرعشان، تیغ مثال است
[B][M1]شعر شعرایی که قرینند به ایشان
[M2]نسبت به گهرسنجی آن هر دو سفال است
[B][M1]در چنگ دبیران قوی پنجه، قلمها
[M2]پر پیچ و خم، از خجلت آن هر دو، چو نال است
[B][M1]جمع، آن همه اتقان به لطافت کِه نموده؟
[M2]پیش دمشان، غاشیه بر دوش شمال است
[B][M1]هر صفحهٔ مشکین رقم آن دو گهر سنج
[M2]چون عارض خوبان، همه خط و همه خال است
[B][M1]امّا چو کسی دیدهٔ انصاف گشاید
[M2]این مطلع من آینهٔ صدق مقال است
[B][M1]در شعر جمال ارچه جمالی به کمال است
[M2]امّا نه به زببایی ابکارکمال است
[B][M1]لفظش، به صفا آینهٔ شاهد معنی ست
[M2]معنی به شکوهی ست که طغرای جلال است
[B][M1]هر نکتهٔ سربستهٔ او نافهٔ مشکی ست
[M2]هر نقطهٔ او، شوختر از چشم غزال است
[B][M1]فیض رقمش، از تتق غیب سروش است
[M2]مد قلمش در افق فضل، هلال است
[B][M1]صد بار ز سرتاسر دیوانش گذشتم
[M2]لیلی ست،که سر تا به قدم غنج و دلال است
[B][M1]دریوزه گر رشحهٔ اویند، حریفان
[M2]الحق رگ ابر قلمش بحر نوال است
[B][M1]استاد سخن گر چه جمال است ولیکن
[M2]تکمیل همان طرز و روش، کار کمال است
[B][M1]تحقیق در اقوال دو استاد، حزین را
[M2]این است که گفتیم و جز این محض جدال است
[B][M1]رای همه این بود، که خلّاق معانی
[M2]آخر نه خطاب وی از اصحاب کمال است
[B][M1]معیار کمالم من و با من دگران را
[M2]در پلهٔ میزان خود، اندیشه وبال است
[B][M1]این نامه نوشتم به شب هفتم شوال
[M2]ماه این و هزار و صد و سیّ و دو به سال است
[A]
[B][M1]سپهر از مرگت ای صاف حقیقت، بی صفا گشته
[M2]نمی ماند به سرکیفیتی، مینای خالی را
[B][M1]کشیدی تا ز من دست نوازش، ای چمن پیرا
[M2]مثل چون بید مجنون گشته ام، آشفته حالی را
[B][M1]تو در پیرانه سر رفتیّ و من هم در غمت پیرم
[M2]به حسرت می کنم هر لحظه یاد خردسالی را
[B][M1]نهان ای عرش رفعت، تا ندیدم در دل خاکت
[M2]ندانستم که پوشد خاک سافل، کوه عالی را
[B][M1]گسستی تا ز هم، شیرازهٔ ترکیب جسمانی
[M2]مثالی نیست در عالم، هوای بی مثالی را
[B][M1]به دل آه رسایی دارم از مجموعهٔ دانش
[M2]ز خاطر برده ام یکباره، مصرعهای حالی را
[A]
[B][M1]تا ز عالم فانی، عارف زمان رفته
[M2]از تن جهان گویی، عمر جاودان رفته
[B][M1]هر که پیشوا دارد، نور شمع ایمان را
[M2]بر سرای ظلمانی، آستین فشان رفته
[B][M1]بهر سال تاریخش، خامه ام نشان می جست
[M2]دل به خون تپید و گفت: دانش از میان رفته
[A]
[B][M1]افسوس که صاحبدل دانا ز جهان رفت
[M2]نی نی غلطم، بلکه جهان را دل و جان رفت
[B][M1]پیرایه دِهِ صورت و آرایش معنی
[M2]مرآت دل و دیدهٔ صاحب نظران رفت
[B][M1]یکتاگهر بحر فضیلت که ز عزت
[M2]تا ساحل قدس، از صدف کون و مکان رفت
[B][M1]شد دوستیِ آل نبی کشتیِ نوحش
[M2]از موج خطر، در کنف امن و امان رفت
[B][M1]زین غمکده، تا مصطبهٔ قدس، خرامید
[M2]زین کلبهٔ ویرانه به روضات جنان رفت
[B][M1]بر خویش اگر جهل ببالد عجبی نیست
[M2]دانای زمن، فخر زمین، خیر زمان رفت
[B][M1]از خاک برآور سری، ای نخل خمیده
[M2]یک بار ببین، بی تو چه بر پیر و جوان رفت
[B][M1]نبود خبرت،گر ز دل خون شدهٔ ما
[M2]بنگر که چه از دیدهٔ خونابه فشان رفت
[B][M1]زین واقعهٔ صعب جهان را دل و جان رفت
[M2]زین غصّه ٔ جانکاه، ز دل تاب و توان رفت
[B][M1]چون مردمک چشم جهان بود ز عرفان
[M2]گفتم پی تاریخ که بینش ز میان رفت
[A]
[B][M1]عاقلی، رنجه شد از طعن عدو
[M2]قلت هذا عجبٌ کیف یسوغ
[B][M1]راست گر گفته چه رنجی از راست؟
[M2]گر دروغ است، چه رنجش ز دروغ
[A]
[B][M1]نمود این سوال از فلاطون یکی
[M2]ز دشمن چه سان کینه باید کشید؟
[B][M1]جوابش چنین داد، روشن روان
[M2]به فضلی که گردد تو را بر مزید
[A]
[B][M1]ای دل، به قدر خواهش، در چشم خلق خواری
[M2]آری به قدر حاجت، طالب ذلیل باشد
[B][M1]یک قطره آبرو را، نتوان به زندگی داد
[M2]لب تشنه جان سپارم،گر سلسبیل باشد
[B][M1]آزادی دو عالم، در قطع آرزوهاست
[M2]این نکته رهروان را، یارب دلیل باشد
[A]
[B][M1]هر روز کز سرور تو ای شاه بگذرد
[M2]روزی مرا هم از غم جانکاه بگذرد
[B][M1]آخر، نه راحت تو بماند نه محنتم
[M2]این هر دو، چون نسیم سحرگاه بگذرد
[B][M1]بر هر که هست، چون خوش و ناخوش، گذشتنی است
[M2]خرّم کسی که با دل آگاه بگذرد
[A]
[B][M1]در غمکدهٔ جهان ندیدم
[M2]محروم تر از فقیر جاهل
[B][M1]از فقر، ندیده کام دنیا
[M2]هم آخرتش ز جهل، باطل
[A]
[B][M1]چارپایی شنیده ام مرده است
[M2]از امیرکبیر، طال بقاه
[B][M1]چون که سنجیدم این سخن، گفتم
[M2]غلط افتاده است در افواه
[B][M1]بعد خویش، آن که چون امیر گذاشت
[M2]کی وجودش شود به مرگ، تباه
[B][M1]خلف آن را که هست، خود باقی است
[M2]خرد آمد برین حدیث گواه
[B][M1]زنده را، مرده کی توان گفتن؟
[M2]خود حکم باش حسبهًٔ لِلّٰه
[A]
[B][M1]گفت یاری، حزین بی دل را
[M2]خلق را در فساد می بینم
[B][M1]همه مست شراب کبر و حسد
[M2]همه غرق عناد می ببنم
[B][M1]وه چه آمد چه شد که نیکان را
[M2]بدتر از قوم عاد می بینم؟
[B][M1]گفتم ای دوست، ترک عربده کن
[M2]در تغافل، سداد می بینم
[B][M1]غمی از هیچ نیست یاران را
[M2]جنس غیرت کساد می بینم
[B][M1]...خرشان اگر حواله کنی
[M2]از دهنشان زیاد می بینم
[A]
[B][M1]غیر آزاده خاطری که بود
[M2]برتر از چرخ و انجمش، پایه
[B][M1]باقیان، زیر آسمان هستند
[M2]همچو در زیر ماکیان خایه
[B][M1]گر سر از بیضه برکند، باشد
[M2]مادرش طبع و مرکزش دایه
[B][M1]همه از طفلکی، سبک تمکین
[M2]همه در ناکسی، گران مایه
[A]
[B][M1]ایّام، گرسنه اژدهایی ست
[M2]کاو راست نواله، مغز آدم
[B][M1]گشته ست به خون مردمی سرخ
[M2]این اشقر دیوزاد را، دم
[B][M1]این تیشهٔ نخل میوه افشان
[M2]نگذاشت به ریشهٔ وفا، نم
[B][M1]ابنای زمان به رتبه پیش اند
[M2]از ابن زیاد و ابن ملجم
[B][M1]آفاق گرفته، ظلمت جهل
[M2]کو صبح، که از صفا زند دم؟
[B][M1]چون سلسله، در نطاق پرخاش
[M2]مشتی سفله، فتاده درهم
[B][M1]از مادر روزگار بی مهر
[M2]با حقد و نفاق، زاده توام
[B][M1]دور است، سلامت از لقاشان
[M2]شد ترک سلام، شقِّ اسلم
[B][M1]کو نوح و دعای چشمه زایش؟
[M2]واجب شده، شست وشوی عالم
[A]
[B][M1]پرسید دوش ساده دلی از من این سخن
[M2]با سینهٔ پرآتش و با دیدهٔ پرآب
[B][M1]کاندر زمانه هر چه بود، نیست بی سبب
[M2]خواه آشکار جلوه کند، خواه در حجاب
[B][M1]این معنی ازکجا زده سر، در تعجبم
[M2]کابنای هند، جملگی از شیخ تا به شاب
[B][M1]یکباره، بعد حادثهٔ جان گسل که شد
[M2]از التهاب آتش آن، سینهها کباب
[B][M1]چون کلک کجروی که ز مِسطر بدر رود
[M2]گردیده اند یک قلم، از جادهٔ صواب
[B][M1]زین گوشمال حادثه، گشتند گنده تر
[M2]مانند فضله ای که فتد بر وی آفتاب
[B][M1]گفتم درین سوال که کردی شگفت نیست
[M2]در کسوت مثال، کنم روشنت جواب
[B][M1]چون قحبه، سر زکوی خرابات برکند
[M2]یکبارگی نیفکند اوّل ز رخ نقاب
[B][M1]گاهی حیا به خاطرش آید، گهی حذر
[M2]در نیم شب، زند به حریفان می و رباب
[B][M1]امّا فتاد چون به کف شحنه و عسس
[M2]گردد خلاص اگر، زخم و پیچ احتساب
[B][M1]آسوده خاطر است ز اندیشهٔ جهان
[M2]دیگر حریف او نتوان شد به هیچ باب
[A]
[B][M1]ای فلانی، شگفت نیست مرا
[M2]از عجبهای هند و بنگاله
[B][M1]عجب آید از این که زاییده ست
[M2]ماچه خر مادر تو، گوساله
[A]
[B][M1]ای صاحبی که مایهٔ تفریح عالمی
[M2]ذات مبارکت، سبب کامرانی است
[B][M1]بشنو سه چار مصرع غرّا، ز خامه ام
[M2]اکنون که فطرتت به سر نکته دانی است
[B][M1]رسمی ست مبتذل، گلهٔ دوستان ز هم
[M2]نبود ز دل شکایت یاران، زبانی است
[B][M1]رنجانده ای ز ما دل نامهربان خویش
[M2]با ما مگر فلک به سر مهربانی است
[B][M1]بهر نجات، یا ملک الموت می زند
[M2]آن را که اختلاط تو، در جان ستانی است
[B][M1]مپسند، برگ ریزِ حواس معاشران
[M2]ای خوش نفس نسیم، دمت مهرگانی است
[B][M1]خوش بی تکلّفانه به هر بزم می شدی
[M2]اکنون چه شدکه ناز تو در سرگرانی است؟
[B][M1]فیض از حریص گشتنِ اصحاب برده ای
[M2]خودداریت نه شرم بود، شخ کمانی است
[B][M1]هر هفت کردن تو، مکرّر شده ست لیک
[M2]در مذهب تو فرض، چو سبع مثانی است
[B][M1]صد طعنه می زنی به هما شهپران عشق
[M2]بوم تو در هوای بلند آشیانی است
[B][M1]با بخردان، جفای فلک رسم کهنه ای ست
[M2]بر ما ترفّعت، ستم آسمانی است
[B][M1]نبود حماقت تو شگفتی که از ازل
[M2]روح حمار با جسدت، یار جانی است
[B][M1]بانگ کلاب با مه تابنده، تازه نیست
[M2]خفّاش را ستیزه به خور، باستانی است
[B][M1]وارونه است کار تو، باشد ز هر قماش
[M2]بی شبهه، تار و پود تو هندوستانی است
[B][M1]بی صرفه است، عربده با سرگذشتگان
[M2]در رزم، خامهام، علم کاویانی است
[B][M1]بایست پاس خاطر رندان نگاه داشت
[M2]اکنون چه سود؟ سیل بلا، در روانی است
[B][M1]حیرانم ز غرابت ذات شریف تو
[M2]این جوهر لطیف، نه بحری، نه کانی است
[B][M1]الوان ریش مختلفت را شمرده ام
[M2]سبز و بنفش، زرد و کبود، ارغوانی است
[B][M1]رنگین افاده ها و خرافات مضحکت
[M2]طامات بن هبنقه را ، شکل ثانی است
[B][M1]ای بی قرینه، جفت تو باشد مگر حمار
[M2]منکر مشو، دلالت این اقترانی است
[B][M1]احیای نام نیک توکردیم در جهان
[M2]کلکم همان به راه تو در جان فشانی است
[B][M1]نظمم سبک مسنج به میزان اعتبار
[M2]هر چند کاین متاع گران رایگانی است
[B][M1]گر مایل ستایش خویشی، اشاره کن
[M2]از خرمن، این نمونه برای نشانی است
[B][M1]با خود بسنج، وسعت میدان خویش را
[M2]ما را کمیت خامه به چابک عنانی است
[B][M1]اینک محقری گذراندم، علی الحساب
[M2]از مخلصان خود بپذیر، ارمغانی است
[B][M1]آسوده باد تارک قدرت ز حادثات
[M2]در ظلّ خامه ام که درفش کیانی است
[A]
[B][M1]در جهنمکده هند که از تاب هوا
[M2]شعله ور چون پر پروانه بود، بال ملخ
[B][M1]دارد افسرده تو را، شعبده چرخ حزین
[M2]چه توان کرد کنون، ماهیت افتاده به فخ
[B][M1]بس که گرم است هوا، آید اگر دمسردی
[M2]می دهم گوش، زند بیهده چندان که زنخ
[B][M1]هرکسی را شطی از هر بن مویی جاریست
[M2]شاید ار سیل عرق، شوید ازین خاک، وسخ
[B][M1]نه همین جان اسیر، از تف ایام گداخت
[M2]تن هم از کاهش آلام، نحیف است چو نخ
[B][M1]روشنان فلکِ مجمره گردان بخیل
[M2]خنک آن دم، که نویسند برات تو به یخ
[A]
[B][M1]بود بر محملم، دل چون درایی
[M2]مرنج از من، اگر سنجم نوایی
[B][M1]نفس در پردهٔ دل می سراید
[M2]ز سعدی نکته درد آشنایی
[B][M1]غرض نقشی ست کز ما باز ماند
[M2]که هستی را نمی بینم بقایی
[B][M1]مگر صاحبدلی روزی به رحمت
[M2]کند در حق مسکینان دعایی
[A]
[B][M1]ای مژه و غمزه ات، صفدر صاحب قران
[M2]خود شکافد به تیغ، درع دَرَد با سنان
[B][M1]منّت سرو قدت، فصل بهار خطت
[M2]بار نهد بر زمین، ناز کند بر زمان
[A]
[B][M1]آتش زده ایم اختران را
[M2]افروخته شمع خاوران را
[B][M1]پرورده، در آستین مژگان
[M2]اشکم، دریای بی کران را
[B][M1]از محشر داغ سینهٔ من
[M2]بیم است ستاره منکران را
[A]
[B][M1]دوش دلم چون کشید خنجر آه از قراب
[M2]پشت حواصل پدیدگشت ز پر عقاب
[B][M1]کین فلک مهر شد، از نفس پاک من
[M2]ترک سمن چهر شد، هندوی مشکین نقاب
[B][M1]داور رومی به شب، تیغ کشید از غضب
[M2]بر سپه زنگ بُرد حملهٔ افراسیاب
[B][M1]رایت پیکار زد، خسرو خاور زمین
[M2]برق به کهسار زد، خیمهٔ زرّین طناب
[B][M1]آیت آتوا الزکاه از صحف پاک خواند
[M2]سیم کواکب فشاند خسرو صاحب نصاب
[B][M1]گلخن نمرود را، دود نشست از صعود
[M2]آتش بی دود را، داد فلک التهاب
[B][M1]برقع مشکین پرند، شاهد گیتی گشود
[M2]مهر به گردش فکند، ساغر لعل مذاب
[B][M1]لیلی شب راکه بود، در بر یرقان کبود
[M2]غازه به رخساره زد، ماشطهٔ آفتاب
[B][M1]کلک نواساز رفت، بر سر رامشگری
[M2]پیر خرد باز رفت، بر سر عهد شباب
[B][M1]باربدی پرده را، دید به هنجار نیست
[M2]خسرو دل شد خجل، زین روش ناصواب
[B][M1]زخمه به هر سان زدم، بر رگ تار نفس
[M2]نغمه به سامان نگشت، کام نشد ذوق یاب
[B][M1]نفحه روح القدس، در دل افسرده ام
[M2]پرده سرایی گرفت، این متعالی خطاب
[B][M1]کای گهر افروز دل، تیره چرایی چنین؟
[M2]محفل شمع چگل، روشن و تو در حجاب
[B][M1]شانه رقم را بکش، از دل صد چاک خویش
[M2]طرّه انفاس را، چند دهی پیچ و تاب؟
[A]
[B][M1]دارم آزرده دلی، تنگ تر از دیدهٔ میم
[M2]شده ام داغ درین دایره چون نقطه جیم
[B][M1]نشد از شش جهتم راه گشادی پیدا
[M2]آه از آن زر، که فتد در گره بخل لئیم
[B][M1]دارم از الفت تن شکوه، که نیکو گفتند
[M2]روح را صحبت ناجنس عذابی ست الیم
[B][M1]می رود دم به نوا نالهٔ فرخنده مقام
[M2]یاد آن روز که بودم به خرابات، مقیم
[B][M1]دلم از صحبت این نکته فروشان خون شد
[M2]بی سوادند جهان، نسخه ایام سقیم
[A]
[B][M1]شاعر و شعر شناسان، قلمم را به زبان
[M2]رفته ابطای حقی گاه و گه ابطای یلی؟
[B][M1]گاه در طول کند صف شکنی، گاه به عرض
[M2]ذوالفقار کف خصم افکن کرار علی
[B][M1]گر گذارد قدمی سوی چپ و راست، سزاست
[M2]از تهمتن نبود عیب، به میدان یلی
[B][M1]زلف لیلی ست سوادم، چه پریشان، چه به خم
[M2]توبه پرداز به آرایش زلف عملی
[B][M1]نکته گر لاغر و گر فربه، از آن هیچ نکاست
[M2]مصحفم گاه بود رحلی و گاهی بغلی
[B][M1]وقفه یک جا نکند خامهٔ نورافشانم
[M2]مهر، گاهی اسدی باشد و گاهی حملی
[B][M1]کرده بر دایره ام حلقه به گوش خط یار
[M2]رشک خورشید بود نقطهام از بی بدلی
[B][M1]نقش کلکم که بود روشنی چشم خرد
[M2]کرده، در دیدهٔ بی نور حسودان، سَبَلی
[B][M1]یابی از خامهٔ من، خضر صفت عمر ابد
[M2]بینی از نامه ی من پرتو فیض ازلی
[B][M1]می کند فرق، دماغی که بود بوی شناس
[M2]عنبری از من و زین گَندَه دهانان بَصَلی
[A]
[B][M1]در همه عمر، بر صحیفهٔ دهر
[M2]هر چه این کلک مشکبار نوشت
[B][M1]اول آن را به لوح خاطر من
[M2]قلم فیض کردگار نوشت
[A]
[B][M1]بحری ست محیط غم که در خون
[M2]یازد نفس شناوران را
[B][M1]چون بیضه شکسته، صعوهٔ عشق
[M2]پرواز عقاب شهپران را
[B][M1]آن غنچه دهان که شرم لعلش
[M2]بر بسته زبان، سخنوران را
[B][M1]آورده به جوش خون حسرت
[M2]عنّاب تو بسته شکّران را
[B][M1]مژگان کجت لوای قامت
[M2]خم ساخته، تیغ جوهران را
[B][M1]بسته ست نگاهت از کسادی
[M2]بازارچه ٔ ستمگران را
[B][M1]خامش نشود زبان ز شکرت
[M2]چون خامه، بریده حنجران را
[B][M1]هر پارهٔ دل ز تاب مهرت
[M2]اخگر شده، سینه مجمران را
[B][M1]چون گل، زده چاک فرقت تو
[M2]جیب و بغل سمن بران را
[B][M1]صهبای حیات بخشد از نطق
[M2]یاقوت تو روح سروران را
[B][M1]یاد مژهٔ جگر فشارت
[M2]چنگال شکسته اژدران را
[B][M1]دست از دامان کبریایت
[M2]افتاده قصیر، قیصران را
[A]
[B][M1]جبهه بر خاک نه درین مسجد
[M2]کز برای عبادت است اینجا
[B][M1]بهر تاریخ این بنا، هاتف
[M2]گفت: درگاه حاجت است اینجا
[A]
[B][M1]علامهٔ دهر، والد والا شان
[M2]چون کرد سفر به جنّت جاویدان
[B][M1]در واقعهٔ رحلت او، کلک حزین
[M2]تاریخ نوشت جای او باغ جنان
[A]
[B][M1]نور دل و دیده، مجلس آرای زمان
[M2]ملا عبدالله فاضل عالیشان
[B][M1]در ماه مبارک، سفری شد ز جهان
[M2]تاریخ وفات اوست ماه رمضان
[A]
[B][M1]ای که دارد لوای اقبالت
[M2]آفتاب بلند، سایه نشین
[B][M1]بود از نوبهار خلق توام
[M2]نفس مشکسای فروردین
[B][M1]نکته ای هست، از رهی بشنو
[M2]که خدا ناصر تو باد و معین
[B][M1]انتفاعی که از جهان دژم
[M2]دارم از گردش شهور و سنین
[B][M1]تلخی عیش روزگاران است
[M2]که بود در مذاق من شیرین
[B][M1]کشدم گرد کلفتِ ایّام
[M2]توتیایی به چشم حادثه بین
[B][M1]از غم من مکن پریشان دل
[M2]که مبادت ز چرخ، چین به جبین
[B][M1]کج اگر باخت ناکسی چه عجب؟
[M2]کو نداند یسار را ز یمین
[B][M1]روش هر کسی فراخور اوست
[M2]نتواند پیاده شد فرزین
[B][M1]خار بیچاره از کجا آرد
[M2]طرّه ی سنبل ورخ نسرین؟
[B][M1]دل ما را چه غم که از رخ زشت
[M2]نفتد در جبین آینه چین؟
[B][M1]سفله را طبع روزگار بود
[M2]نه به مهرش وفا بود، نه به کین
[B][M1]بی خرد لایق عتاب کجاست؟
[M2]تشنه داند بهای ماء مَعین
[B][M1]صدف سینه های پاک بود
[M2]جای دُردانه های غثّ و سمین
[B][M1]گر ببخشی گناه او، دارم
[M2]طاعتت تا به روز بازپسین
[B][M1]بر مرادت مدام گردد چرخ
[M2]چاکر درگهت ینال و تکین
[A]
[B][M1]هزار و یکصد و پنجاه و پنج هجری بود
[M2]که گشت نسخه ی دیوان چارمین سپری
[B][M1]قصیده و غزل و قطعه و رباعی آن
[M2]دوصد فزون ز هزار است و سی چو بر شمری
[B][M1]هنر به ماشطهٔ خامه ام کند نازش
[M2]که لیلی عرب آراست در لباس دری
[B][M1]دعای رحمت، از آیندگان امیدم هست
[M2]که جاده ایست بسیط زمان و ما گذری
[B][M1]شگفت نیست، گر آلوده است دامن ما
[M2]که دیده اشک فشان است و اشک ما جگری
[END]