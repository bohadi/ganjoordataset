[START][A]
[B][M1]حمد ایزد نه کار توست ای دل
[M2]هر چه کار تو بار توست ای دل
[B][M1]پشت طاقت به عاجزی خم ده
[M2]واعترف بالقصور عن حمده
[B][M1]و توسل بافضل الصلوات
[M2]و تقرب باصلح الدعوات
[B][M1]بنبی الهدی و احبابه
[M2]وارثی علمه و آدابه
[A]
[B][M1]بعد حمد حق و درود نبی
[M2]نیست پوشیده بر ذکی و غبی
[B][M1]که ظلال الله اند پادشهان
[M2]راحت رنجیدیدگان جهان
[B][M1]سایه بان ساخته ز چتر سیاه
[M2]زآفتاب حوادث اند پناه
[B][M1]چترشان مختصر به پیش نظر
[M2]ظلش از نور مهر شامل تر
[B][M1]ملک اگر جمع اگر پریشان است
[M2]اثر عدل و ظلم ایشان است
[B][M1]عدل ایشان کند به دانش و داد
[M2]خانه ملک را قوی بنیاد
[B][M1]ظلم ایشان به کین نوی و کهن
[M2]خلق را بر کند ز بیخ و ز بن
[B][M1]ملک کشت است و عدل ابر پر آب
[M2]ملک دادت خدا به عدل شتاب
[B][M1]تخم کشتی در آبیاری کوش
[M2]دارش از تشنگی و خواری گوش
[B][M1]کشت بی آب هیچ بر ندهد
[M2]چون شجر خشک شد ثمر ندهد
[B][M1]عدل چون ملک را شود معمار
[M2]هیچ چیز دگر نیاید کار
[B][M1]هم سپاهی ز شاه گردد شاد
[M2]هم رعیت ازو شود آباد
[B][M1]هم خلایق رهد ز محنت و بیم
[M2]هم خزاین شود پر از زر و سیم
[B][M1]دشمنان گردن نیاز نهند
[M2]شیوه انقیاد ساز دهند
[A]
[B][M1]قیصر روم سوی نوشیروان
[M2]قاصدی هوشمند کرد روان
[B][M1]قاصد شاه هوشمند سزد
[M2]تا ز خامی خیال کج نپزد
[B][M1]چون فرستاد از خرد زنده ست
[M2]آن خردمندی فرستنده ست
[B][M1]بعد ماهی که رنج راه کشید
[M2]به در بارگاه شاه رسید
[B][M1]دید شاهی به عدل بنشسته
[M2]در به روی ستمگران بسته
[B][M1]می فرستاد سوی هر کشور
[M2]عاملی زیرک و خرد پرور
[B][M1]نکته های گرانبها می سفت
[M2]هر یکی را جداجدا می گفت
[B][M1]که چو منزل به هر دیار کنید
[M2]با رعایا به رفق کار کنید
[B][M1]مرد دهقان چو تنگدست بود
[M2]وز لگدکوب فاقه پست بود
[B][M1]نامراد و امین نهید او را
[M2]تخم و گاو و زمین دهید او را
[B][M1]آبیاری کنید کشتش را
[M2]نعمت خوبی دهید زشتش را
[B][M1]کشت او را رسد چو وقت درو
[M2]مکنیدش درون به غصه گرو
[B][M1]دانه را چون کند جدا از کاه
[M2]از سر راستی کنید نگاه
[B][M1]حق او زانچه هست کم مکنید
[M2]به جوی خاطرش دژم مکنید
[B][M1]قوت جان و تن ز دهقان است
[M2]قوت روح و بدن ز دهقان است
[B][M1]گر نیابد جهان ز دهقان بهر
[M2]قحط خیزد ز کارخانه دهر
[B][M1]ور رسد تاجری به شهر شما
[M2]در تردد ز لطف و قهر شما
[B][M1]کار او را به لطف پیش آیید
[M2]بار او را به قهر مگشایید
[B][M1]تاجران منهیان اخبارند
[M2]از بد و نیکتان خبر دارند
[B][M1]با همه کارتان به نیکی باد
[M2]تا کنند از شما به نیکی یاد
[B][M1]اهل جمعیتند پیشه وران
[M2]بهر نظم معاش کارگران
[B][M1]آب ایشان به خیر و شر مبرید
[M2]سلک ایشان ز یکدگر مدرید
[B][M1]نرخ ها را نهید میزانی
[M2]خالی از هر قصور و نقصانی
[B][M1]تا در این تگنای جانفرسای
[M2]کم نهد کس ز نرخ بیرون پای
[B][M1]به سخای یمین و بذل یسار
[M2]ببرید از دل غریبان بار
[B][M1]جامه کودکان بیارایید
[M2]خانه بیوگان بیندایید
[B][M1]چون شود تازه عالم از نوروز
[M2]سبزه و گل شود جهان افروز
[B][M1]دعوت خلق را سماط نهید
[M2]عشرت و عیش را نشاط نهید
[B][M1]ببرید از دل فقیران زنگ
[M2]به نوای نی و نوازش چنگ
[B][M1]تا به آنها چو گوش بگشایند
[M2]از غم و رنج دی بیاسایند
[B][M1]چون گشایید دست جود و کرم
[M2]بر تهی کیسگان به بذل درم
[B][M1]هر زمان شرح آن کرم مدهید
[M2]منت بذل آن درم منهید
[B][M1]که ز منت کرم شود مفقود
[M2]در عداد ستم شود معدود
[B][M1]نیست منت خورای نفس کریم
[M2]باشد آن مقتضای طبع لئیم
[B][M1]قاصد روم را چو این سخنان
[M2]گشت مسموع شد شگفت ازان
[B][M1]شاه ازو آن شگفت را دریافت
[M2]پرده در رفع آن شگفت شکافت
[B][M1]گفت ما را خدایگان خوانند
[M2]چون خدا مالک جهان دانند
[B][M1]در رسوم خدایگانی ما
[M2]مهربانی بود نشانی ما
[B][M1]گر نه بر خلق مهربان باشیم
[M2]نایبان خدا چه سان باشیم
[B][M1]قاصد روم چون به روم رسید
[M2]وان سخن شاه روم ازو بشنید
[B][M1]گفت الحق که شاه شاهان اوست
[M2]سرور تاج ملکخواهان اوست
[B][M1]رمه ماییم و او شبان رمه
[M2]در بد و نیک پاسبان همه
[B][M1]به که بر خاک پاش تاج نهیم
[M2]بنده او شویم و باج دهیم
[A]
[B][M1]کاش نوشیروان کنون بودی
[M2]عدلش از پیشتر فزون بودی
[B][M1]تا ز دعوی عدل شرمنده
[M2]خسرو روم را شدی بنده
[B][M1]کردی از بندگی سرافرازی
[M2]پیش شاه مجاهد غازی
[B][M1]پشت بر پشت شاه و شاه نشان
[M2]بندگانش ز جاه شاه وشان
[B][M1]مهبط العز و العلا سلطان
[M2]بایزید الدرم شه دوران
[B][M1]منبع جود و مجمع الطاف
[M2]مخزن عدل و معدن انصاف
[B][M1]خاک ایران زمین ازو گلشن
[M2]جان یونانیان ازو روشن
[B][M1]کاشف عقده های یونانی
[M2]شارح نکته های ایمانی
[B][M1]رای او گنج علم را مفتاح
[M2]روی او بزم ملک را مصباح
[B][M1]کرده طبعش به فکرت صافی
[M2]در کلام خدای کشافی
[B][M1]نه مجسطی ز شرح او جسته
[M2]نه قلیدس ز قدح او رسته
[B][M1]در خیالات هیئت افلاک
[M2]طبع او در نهایت ادراک
[B][M1]مطمئن در مواقف تأیید
[M2]مطلع بر مقاصد تجرید
[B][M1]لفظ و خطش مطالع انوار
[M2]نظم و نثرش طوالع اسرار
[B][M1]بیش ازین گر به فرض راندی حرف
[M2]از علوم عرب چه نحو و چه صرف
[B][M1]سیبویهش شدی بز اخفش
[M2]ریش جنبان ازان فواید خوش
[B][M1]حظ خود چون ز علم برگیرد
[M2]سوی اعداء ره سفر گیرد
[B][M1]آن غزا مایه بلا گردد
[M2]بر عدو صورت عزا گردد
[B][M1]تیغ او آفتاب رخشان است
[M2]گشته طالع بر اوج ایمان است
[B][M1]گشته زو ظلمت ضلالت دور
[M2]عالم از پرتو هدی پر نور
[B][M1]رمحش آن اژدهای خونخوار است
[M2]کش درون مخالفان غار است
[B][M1]بنگر آن اژدها که چون هر دم
[M2]درکشد عمر مدبری در دم
[B][M1]تیرش آن جره باز تیز پر است
[M2]که پران ز آشیانه ظفر است
[B][M1]بر صف خصم اگر گذار کند
[M2]مرغ جان همه شکار کند
[B][M1]چون نهد پشت خود به مسند جاه
[M2]کند اندر جهان به عدل نگاه
[B][M1]رسم ظلم از زمانه برخیزد
[M2]ظالم از هر کرانه بگریزد
[B][M1]شیر با گاو صلح جوی شود
[M2]گرگ با میش نرم خوی شود
[B][M1]بگذرد از شکار رنگ پلنگ
[M2]با دو رنگی شود به او یکرنگ
[B][M1]چون نهد سر به خواب خوش خرگوش
[M2]گیردش سگ به مهر در آغوش
[B][M1]به دم از روی او مگس راند
[M2]تا بر او خواب را نشوراند
[B][M1]بوز خوف سیاست شه را
[M2]ندرد پوستین روبه را
[B][M1]ور شود پوستینش را روزی
[M2]چاکی آید به پوستین دوزی
[B][M1]تیهو ایمن ز باز چون دراج
[M2]که کند نقد عمرشان تاراج
[B][M1]هم ازان ایمنی شود سپری
[M2]سر زند قهقهه ز کبک دری
[B][M1]خواهم از جود او سخن رانم
[M2]چون کفش در و گوهر افشانم
[B][M1]باز گویم که گوهر افشانی
[M2]پیش دستش بود ز نادانی
[B][M1]ابر نیسان که درفشان آمد
[M2]آب دریا که بیکران آمد
[B][M1]گه شمرد آن به سبحه انگشت
[M2]یا که پیمود این به مکیل مشت
[B][M1]بسط کرده بساط فضل و کرم
[M2]طی شده باز نامه حاتم
[B][M1]هر گدایی ز جود او معنی ست
[M2]پیش او ذکر معن بی معنی ست
[B][M1]کان ز دستش به کوه برده پناه
[M2]ساخته زیر سنگ منزلگاه
[B][M1]ور ببخشد ادای احسان را
[M2]به یکی دفعه حاصل کان را
[B][M1]بحر پر شور کرده در عمان
[M2]گوهر خویش در صدف پنهان
[B][M1]وان صدف را به قعر داده مقر
[M2]زیر و بالای او هزار خطر
[B][M1]زان هراسان که چون فتد به کفش
[M2]ندهد از تاج خویشتن شرفش
[B][M1]بلکه بر فرق هر گدا ریزد
[M2]همچو باران که بر گیا ریزد
[B][M1]جامیا تا کی این سخنرانی
[M2]در مدیح جناب سلطانی
[B][M1]تو که باشی که مدح او گویی
[M2]کام خاطر ز مدح او جویی
[B][M1]از ثنا و مدیح دست بردار
[M2]به دعای صریح دست برآر
[B][M1]کای خداوند کردگار کریم
[M2]ایزد فرد و پادشاه قدیم
[B][M1]با وجودت ازل چو دی و پریر
[M2]با بقایت ابد نه چندان دیر
[B][M1]نه فلک نقطه ای ز پرگارت
[M2]هفت دریا نمی ز ادرارت
[B][M1]مدت صنع تو چو لمح بصر
[M2]بل کزان نیز اقرب و اقصر
[B][M1]می نگویم که این و آتش ده
[M2]گویم آتش بده که آتش به
[B][M1]هر چه دانی سعادت دو سرای
[M2]در توفیق آن بر او بگشای
[B][M1]آن دوام است امر دم مشتق
[M2]اشتقاقیست بس لطیف الحق
[B][M1]از زبان مسبحان سپهر
[M2]نیکخواهان جاهش از سر مهر
[B][M1]دم دم کوس او چه صبح و چه شام
[M2]هست تکرار امر او به دوام
[B][M1]به نفاذ امرشان قرین بادا
[M2]همه را بر وی آفرین بادا
[A]
[B][M1]ای به شاهی کشیده سر به سپهر
[M2]خاک پای تو گشته افسر مهر
[B][M1]داد فضل خدایت آن پایه
[M2]که شدی مر خدای را سایه
[B][M1]از تکبر مبر به گردون سر
[M2]سایه را جای بر زمین خوشتر
[B][M1]جای سایه گر آسمان بودی
[M2]خلق را کی ز خور امان بودی
[B][M1]هر که را تیغ خور به فرق سر است
[M2]سایه او را ز زخم آن سپر است
[B][M1]حق نشاندت به تخت دادگری
[M2]تا کنی پیش تیغ ها سپری
[B][M1]نه که خود تیغ خونفشان باشی
[M2]آفت جان این و آن باشی
[B][M1]عدل را رو به چرخ والا کن
[M2]ظلم را در چه عدم جا کن
[B][M1]بیخ ظالم ز باغ ملک بکن
[M2]شاخ ظلم از درخت دین بشکن
[B][M1]ترسم این شاخت آورد زان بیخ
[M2]بار تعییر و میوه توبیخ
[B][M1]دست ظالم اگر نیاری بست
[M2]که نیارد به کار خلق شکست
[B][M1]بر جهان شهریار اوست نه تو
[M2]صاحب اقتدار اوست نه تو
[B][M1]ده ز اورنگ خسروی پشتش
[M2]خاتم ملک کن در انگشتش
[B][M1]ظلم یک کس کشیدن آسان است
[M2]ظلمجو چون دو شد فراوان است
[B][M1]تیز کز یک طرف رسد به مرد
[M2]به سپر دفع آن تواند کرد
[B][M1]ور ز هر سو سه و چهار بود
[M2]چاره یا مرگ یا فرار بود
[A]
[B][M1]شاه غزنین چو واقفی ز علوم
[M2]کرد تعیین به باجخواهی روم
[B][M1]گفت با او که گر کنند سؤال
[M2]از تو آن صاحبان جاه و جلال
[B][M1]که بود بنده زاده ای محمود
[M2]این خیال از کجاش روی نمود
[B][M1]تو چه خواهی جواب ایشان گفت
[M2]وین غبار از ضمیر ایشان رفت
[B][M1]گفت شاها چو این سؤال به توست
[M2]به که گردد جوابش از تو درست
[B][M1]گفت برگو که آری او بنده ست
[M2]لیک ازین بندگی نه شرمنده ست
[B][M1]زانکه دادش خدای آن شاهی
[M2]که کسی را ز ماه تا ماهی
[B][M1]نرسد دست ظلم بگشادن
[M2]گو شمال فروتران دادن
[B][M1]ظلم کردن جز او نیارد کس
[M2]چشمه ظلم ازو تراود و بس
[B][M1]رومیان این سخن چو بشنفتند
[M2]به تعجب به یکدگر گفتند
[B][M1]که مر او را رسد امیری ما
[M2]بهره جستن ز باجگیری ما
[B][M1]برتر از وی چو شهریاری نیست
[M2]باج او گر دهیم عاری نیست
[A]
[B][M1]اهل عالم نه پیرو خردند
[M2]بلکه بر دین پادشاه خودند
[B][M1]همه آیین شاه خود گیرند
[M2]همه بر دین شاه خود میرند
[B][M1]ای مباهی به دولت شاهی
[M2]وز قوانین مملکت آگاهی
[B][M1]روی در قبله نجات آور
[M2]پی به سر چشمه حیات آور
[B][M1]آنچنان زی که زیستن شاید
[M2]هر که آنسان زید بیاساید
[B][M1]مپسند آنچه شرع نپسندد
[M2]مگشای آن دری که او بندد
[B][M1]هر چه جز شرع و دین به هم بر زن
[M2]دست در دامن پیمبر زن
[B][M1]راست است او خوش آنکه راست شوی
[M2]وآوری رو به راه راستروی
[B][M1]همچو او شاه راستان گردی
[M2]در همین شیوه داستان گردی
[B][M1]کجروان روی در ره تو نهند
[M2]وز کجی همچو راستان برهند
[A]
[B][M1]در خزان عدل پیشه سلطانی
[M2]گذر افکند بر دهستانی
[B][M1]بود از گونه گونه رنگ رزان
[M2]غیرت کارگاه رنگرزان
[B][M1]دید یک جا که کرده از دیوار
[M2]سر برون شاخی از درخت انار
[B][M1]حقه های عقیق تازه و تر
[M2]بر وی آویخته ز شوشه زر
[B][M1]در دل خویشتن شمرد آن را
[M2]به امین خرد سپرد آن را
[B][M1]او همی رفت و لشکر انبوه
[M2]می رسیدش ز پی گروه گروه
[B][M1]روز دیگر که بازگشت از راه
[M2]در همان شاخسار کرد نگاه
[B][M1]دید بر وی انارها بر جای
[M2]آمد از زین فرو به شکر خدای
[B][M1]سر به سجده نهاد تا دیری
[M2]شکرگوی ایستاد تا دیری
[B][M1]کای خداوند عدل عدل آموز
[M2]در جهان آفتاب عدل افروز
[B][M1]تخم عدلم به دل تو کاشته ای
[M2]سپهم را بر آن تو داشته ای
[B][M1]ور نه از ما گروه بس گستاخ
[M2]دیر ماند این انارها بر شاخ
[A]
[B][M1]در زمان گذشته دهقانی
[M2]گاو می راند گرد ویرانی
[B][M1]ناگهان آلت زراعت او
[M2]بر زمین شد فرو در آن تک و پو
[B][M1]آشکارا شد از زمین یک خم
[M2]پر درونش ز خوشه گندم
[B][M1]خوشه هایی چو دانه های گهر
[M2]زرگرانش غلاف کرده ز زر
[B][M1]دانه های بزرگ و رخشنده
[M2]دیده را فیض نور بخشنده
[B][M1]حالی آن را به پیش شاه رساند
[M2]شاه آن را بدید و حیران ماند
[B][M1]گفت کز سالدیده دهقانان
[M2]قصه های نو و کهن دانان
[B][M1]باز پرسید کین که افزوده ست
[M2]حیرت ما کجا و کی بوده ست
[B][M1]کهنه پیری که بر حدود دویست
[M2]دور گردون نیافتش سر ایست
[B][M1]گفت بود این به دور آن سلطان
[M2]که دو صاحب خرد در آن دوران
[B][M1]یکی از دیگری رزی بخرید
[M2]آمد از رز خمی بزرگ پدید
[B][M1]خمی از زر و گوهر آکنده
[M2]شد خرنده بر فروشنده
[B][M1]که بیا خم خویش گرد آور
[M2]بهره برگیر ازان زر و گوهر
[B][M1]گفت رو رو که آن خریده توست
[M2]بهره از وی جز از تو نیست درست
[B][M1]هر دو زان گفت و گو بیازردند
[M2]داوری پیش پادشا بردند
[B][M1]پادشا داشت پیش ازان خبری
[M2]کان دو دارند دختر و پسری
[B][M1]داد پیوند هر دو را با هم
[M2]کردشان زان زر و گهر خرم
[B][M1]هر دو خصم آمدند با هم راست
[M2]وز میان جنگ و داوری برخاست
[B][M1]پیر گفتا که آن نه از ما بود
[M2]اثر عدل شاه والا بود
[B][M1]خاک از عدل او چو زر می شد
[M2]کشت ما خوشه گهر می شد
[B][M1]ظلم شاهان ز حد گذشت امروز
[M2]هست بر ما هزار شکر هنوز
[B][M1]که نه در خوشه بلکه در خرمن
[M2]گندم ما نمی شود ارزن
[A]
[B][M1]شاه باید که چشم باز بود
[M2]بر بد و نیک سرفراز بود
[B][M1]چشم او باز باشد از چپ و راست
[M2]تا ز عالم برون برد کم و کاست
[B][M1]هر که بیند که او نه راسترو است
[M2]دل و جانش به کجروی گرو است
[B][M1]همچو تیر کجش بیندازد
[M2]کیش خود را ازو بپردازد
[B][M1]نه که همچون کمان کشد سوی خویش
[M2]سازدش جایگه به پهلوی خویش
[B][M1]باید او را دلی ز حلم چو کوه
[M2]کش نگیرد ز دادخواه ستوه
[B][M1]دادخواهی اگر ز تنگدلی
[M2]نسبت او کند به سنگدلی
[B][M1]نشود از حدیث او بی سنگ
[M2]وز جفا گوییش بلند آهنگ
[B][M1]ور جهد از زبان او شرری
[M2]که چو آتش کند در او اثری
[B][M1]گو درون را چو آب صافی کن
[M2]وآتشش را به آن تلافی کن
[B][M1]ور نریزد بر آتش او آب
[M2]زان افتد روز حشر در تب و تاب
[A]
[B][M1]پیش سلطان عاقبت محمود
[M2]که شه تختگاه غزنین بود
[B][M1]پیر زالی ز خطه باورد
[M2]خط باوردیان برون آورد
[B][M1]که عوانی ز خلعت دین عور
[M2]چشم جانش ز نور ایمان کور
[B][M1]به تغلب گرفت باغش را
[M2]ساخت جا کلبه فراغش را
[B][M1]شاه دادش مثال عدل طراز
[M2]که عوان ملک او گذارد باز
[B][M1]لیکن آن بد سرشت زشت خصال
[M2]تافت گردن از امتثال مثال
[B][M1]گفت مشکل که این عجوز دگر
[M2]سوی غزنین کند هوای سفر
[B][M1]بار دیگر عجوز بی سامان
[M2]بر زد از ظلم آن عوان دامان
[B][M1]روی در دار ملک غزنین کرد
[M2]شیوه دادخواهی آیین کرد
[B][M1]شاه گفتش ببر مثال دگر
[M2]کش نباشد ازان مجال گذر
[B][M1]گفت شاها مثال را چه کنم
[M2]مایه قیل و قال را چه کنم
[B][M1]آن که اول مثال تو نشنید
[M2]خواهد آخر مثال تو بدرید
[B][M1]شه شد از حکم طبع سخت سخن
[M2]که رو از غصه خاک بر سر کن
[B][M1]پیرزن گفت با دل صد چاک
[M2]که رهی بر سر از چه ریزد خاک
[B][M1]خاک بهتر به فرق سلطانی
[M2]که ندارد نفاذ فرمانی
[B][M1]گر چه خوانند شاه و سلطانش
[M2]گوش ننهد کسی به فرمانش
[B][M1]شه چو بشنید قول آن دلریش
[M2]شد پشیمان از سخت گویی خویش
[B][M1]بحلی خواسته زو به صد خجلی
[M2]داد فرمان ز بعد آن بحلی
[B][M1]که گروهی ز رحم گردن تاب
[M2]سختدل چون فرشتگان عذاب
[B][M1]گرمخویی کنند و دم سردی
[M2]در حق آن عوان باوردی
[B][M1]همچو دزدان کشند بر دارش
[M2]بلکه همچون سگان به دیوارش
[B][M1]با چنین خواریش چو خون ریزند
[M2]آن مثالش به گردن آویزند
[B][M1]کان که از حکم شاه سر تابد
[M2]پس جزاها کزین بتر یابد
[B][M1]چون سیاست بر این قرار گرفت
[M2]ظلمجوی از میان کنار گرفت
[B][M1]نام ظالم خود از جهان گم باد
[M2]غیبت او حضور مردم باد
[A]
[B][M1]معدلت سیر تا جهاندارا
[M2]زیر حکمت سکندر و دارا
[B][M1]عالم از عدل تو پر آوازه
[M2]فضل و جودت برون ز اندازه
[B][M1]عدل را زاد راه فردا کن
[M2]ظلم را همنشین عنقا کن
[B][M1]عدل خواهی که بر مزید شود
[M2]ظلم باید که ناپدید شود
[B][M1]چون بود شاه معدلت پیشه
[M2]واندر آن منقبت یک اندیشه
[B][M1]گو سپه را ز ظلم دار نگاه
[M2]زانکه ظلم شه است ظلم سپاه
[B][M1]گرگ چون در رمه روان باشد
[M2]جرم بر دامن شبان باشد
[B][M1]ظلم شاخ است و بیخ آن ظالم
[M2]شاخ را بیخ پرورد دایم
[B][M1]گر فتد از تو شاخی در کم و کاست
[M2]بجهد شاخ دیگر از چپ و راست
[B][M1]بیخ را بر کن از نشیمن بود
[M2]تا توانی ز رنج شاخ آسود
[B][M1]تیغ از ظالمان مدار دریغ
[M2]عدل را دار در حمایت تیغ
[B][M1]چون سیاست کم از گناه بود
[M2]مجرمان را چه انتباه بود
[B][M1]زجر کم دفع ظلم نتواند
[M2]فصد ناقص مرض بشوراند
[A]
[B][M1]بود در مرو شاهجان زالی
[M2]همچو زال جهان کهنسالی
[B][M1]روزی آمد ز خنجر ستمی
[M2]بر وی از یک دو لشکری المی
[B][M1]از تظلم زبان چو خنجر کرد
[M2]روی در رهگذار سنجر کرد
[B][M1]دید کز راه می رسد سنجر
[M2]برده از سرکشی به کیوان سر
[B][M1]بانگ برداشت کای پریشان کار
[M2]گوش خود سوی سینه ریشان دار
[B][M1]گوش سنجر چو آن نفیر شنید
[M2]بارگی سوی گنده پیر کشید
[B][M1]گفت کای پیرزن چه افتادت
[M2]که ز گردون گذشت فریادت
[B][M1]گفت من ز رنجکش یکی زالم
[M2]کمتر از صد به اندکی سالم
[B][M1]خفته در خانه ام سه چار یتیم
[M2]دلشان بهر نیم نان به دو نیم
[B][M1]غیر نان جوین نخورده طعام
[M2]کرده شیرین دهان ز میوه به نام
[B][M1]با من امسال گفت و گو کردند
[M2]وز من انگور آرزو کردند
[B][M1]سوی ده جستم از وطن دوری
[M2]تن نهادم به رنج مزدوری
[B][M1]دستم اینک چو پنجه مزدور
[M2]ز آبله پر چو خوشه انگور
[B][M1]چون ز ده دستمزد خود ستدم
[M2]شد پر از آرزویشان سبدم
[B][M1]بادل خرم و لب خندان
[M2]رو نهادم به سوی فرزندان
[B][M1]یک دو بیدادگر ز لشکر تو
[M2]در ره عدل و ظلم یاور تو
[B][M1]بر من خسته غارت آوردند
[M2]سبدم ز آرزو تهی کردند
[B][M1]هیچ کس را چو من ز طالع بد
[M2]بر نیامد تهی ز آب سید
[B][M1]تو چنین فارغ و جگر خواران
[M2]از جفای تو خون دل باران
[B][M1]این چه شاهی و مملکتداریست
[M2]در دل خلق تخم غم کاریست
[B][M1]دست از عدل و داد داشته ای
[M2]ظالمان بر جهان گماشته ای
[B][M1]گر چه امروز نیست حد کسی
[M2]که برآرد ز ظلم تو نفسی
[B][M1]چون هویدا شود سرای نهفت
[M2]چه جواب خدای خواهی گفت
[B][M1]دی نبودت به تارک سر تاج
[M2]وز تو فردا کند اجل تاراج
[B][M1]به یک امروزت این سرور که چه
[M2]در سر این نخوت و غرور که چه
[B][M1]کنگر تاج تو چو اره کشید
[M2]از جهان بیخ عافیت ببرید
[B][M1]قبه چتر تو چو گشت بلند
[M2]سایه ظلم بر جهان افکند
[B][M1]خلقی از تاب مهر بی مایه
[M2]با صد افسردگی در آن سایه
[B][M1]تو چنین گرم در جهالت خویش
[M2]گام زن در ره ضلالت خویش
[B][M1]تو نهاده به تخت پشت فراغ
[M2]میوه عیش می خوری زین باغ
[B][M1]مانده در باغ ظلم بیوه زنان
[M2]مضطر از دست ظلم میوه کنان
[B][M1]بیوگان در فغان ز میوه بری
[M2]تو گشاده دهان به میوه خوری
[B][M1]پیش ازان کت اجل دهان بندد
[M2]خصمت از اشک دوستان خندد
[B][M1]چشم بگشا چو عاقبت بینان
[M2]بنگر حال زار مسکینان
[B][M1]شاه سنجر چو حال او دانست
[M2]صبر بر حال خویش نتوانست
[B][M1]دست بر رو نهاد و زار گریست
[M2]گفت با خود که این چه کارگریست
[B][M1]تف بر این خسروی و شاهی ما
[M2]تف بر این زشتی و تباهی ما
[B][M1]شرم ما باد ازین جهانداری
[M2]شرم ما باد ازین جهانخواری
[B][M1]ما قوی شاد و دیگران ناشاد
[M2]ما خوش آباد و ملک ناآباد
[B][M1]بعد ازان گفت کان دو ظالم را
[M2]وان دو سر دفتر مظالم را
[B][M1]دفتر عمر پاره پاره کنند
[M2]تا همه ظالمان نظاره کنند
[B][M1]بیوه زن را عطا مقرر کرد
[M2]از زر و قلب زر توانگر کرد
[B][M1]داد با زر یکی رزش معمور
[M2]تا ازان کودکان خورند انگور
[B][M1]کردش از عدل و جود خود خوشنود
[M2]در جهان تا که بود ازان خوش بود
[A]
[B][M1]دید پور عمر به چشم خیال
[M2]مر عمر را پس از دوازده سال
[B][M1]گفت بابا تو را چه حال افتاد
[M2]که ز حال منت نیامد یاد
[B][M1]گفت از وقت مرگ تا امروز
[M2]حالتی داشتم عجب جانسوز
[B][M1]از سؤال مظالم مردم
[M2]دست و پا کرده بود عقلم گم
[B][M1]پای میشی شکست در بغداد
[M2]در پلی سخت سست و بی بنیاد
[B][M1]هیچ وزری نه زان به گردن من
[M2]صاحبش دست زد به دامن من
[B][M1]که چرا از عمارت آن پل
[M2]داشتی دست ای خلیفه کل
[B][M1]تا در آن تنگنای حادثه زای
[M2]رفت از دست بیزبانی پای
[B][M1]بود قایم چنان به عدل عمر
[M2]که شد اندر جهان به عدل سمر
[B][M1]عدل او روی در نهایت کرد
[M2]تا که در نام او سرایت کرد
[B][M1]نامش از عدل چون مکمل شد
[M2]کسر در وی به فتح مبدل شد
[B][M1]لشکرش زان ز کسر پشت نداد
[M2]شد موفق به فتح جمله بلاد
[B][M1]با چنین عدل چون محاسب گشت
[M2]بنگر تا چه حد معاتب گشت
[B][M1]آن که عدلش ز ظلم خالی نیست
[M2]نامش از نعت عدل عالی نیست
[B][M1]بلکه جز راه ظلم کم سپرد
[M2]حال فردای او چه سان گذرد
[A]
[B][M1]سرور خیل غازیان غازان
[M2]بر سر دشمنان دین تازان
[B][M1]روزی از شهر کرد عزم شکار
[M2]در رهش بر دهی فتاد گذار
[B][M1]به تعدی گرفت ناسره ای
[M2]از فقیری ز کاه توبره ای
[B][M1]خواست از وی فقیر دهقان داد
[M2]به سیاستگریش فرمان داد
[B][M1]گفت با شه وزیر وزر اندوز
[M2]بهر ظلمی هزار عذر آموز
[B][M1]کای شهنشه برای مشتی کاه
[M2]به سیاست مریز خون سپاه
[B][M1]شاه گفت ای به کار عدل زبون
[M2]گر نریزم برای کاهش خون
[B][M1]کاه را چون گرفت جو خواهد
[M2]جان دهقان برای جو کاهد
[B][M1]ور ز جو نیز دارمش معذور
[M2]بر وی آرد برای گندم زور
[B][M1]ور جهد از سیاست گندم
[M2]طمع آرد به خانه مردم
[B][M1]آتش افتد چو در در خانه
[M2]بایدش ز آب کشت مردانه
[B][M1]کز در خانه چون به بام رسد
[M2]کی کس از کشتنش به کام رسد
[B][M1]پس بفرمود تا کنند سپاه
[M2]خرمنی کاه گرد بر سر راه
[B][M1]جا به بالای خرمنش سازند
[M2]واندر آن خرمن آتش اندازند
[B][M1]آتش افتاد چون در آن خرمن
[M2]شد جهان از فروغ آن روشن
[B][M1]ظلمت ظلم از جهان برخاست
[M2]جان ظالم فتاد در کم و کاست
[B][M1]علم نور عدل بر سر زد
[M2]سر بر این نه رواق اخضر زد
[A]
[B][M1]پور کسری که داشت هرمز نام
[M2]دل به عدلش گرفته بود آرام
[B][M1]چون برون آمدی ز شهر سپاه
[M2]این منادی زدی به هر سر راه
[B][M1]که عناون در کف هوس منهید
[M2]پای در کشتزار کس منهید
[B][M1]فی المثل هر که خوشه ای شکند
[M2]پر کاهی ز خرمنی بکند
[B][M1]همچو خوشه به تیر دوزندش
[M2]خرمن از برق تیغ سوزندش
[B][M1]از قضا آن که نایب پسرش
[M2]بودی و راهبر به خیر و شرش
[B][M1]روزی از همرهی سلطان ماند
[M2]اسب در کشتزار دهقان راند
[B][M1]زین خیانت خبر به شاه رسید
[M2]به سیاستگریش گوش برید
[B][M1]یعنی آن کس که گوش بر ما نیست
[M2]به منادی ماش پروا نیست
[B][M1]بهر عبرت گرفتن که و مه
[M2]گوش اگر بر سرش نباشد به
[B][M1]بعد ازان گفت تا کشد ز احسان
[M2]پسر او غرامت دهقان
[B][M1]همچنین از سپاه او دگری
[M2]پیش شاه و سپاه معتبری
[B][M1]بر کنار رزی گذر می کرد
[M2]به تماشای رز نظر می کرد
[B][M1]ناگه از پهلویش جنیبت جست
[M2]خوشه غوره ای ز تاک شکست
[B][M1]صاحب باغ برگرفت فغان
[M2]کای برافتاده از تو کیش مغان
[B][M1]اصل دین مغان کم آزاریست
[M2]جستی آزارم این چه دینداریست
[B][M1]می روم ای به دین خود دو دله
[M2]تا کنم از تو پیش شاه گله
[B][M1]زو سپاهی چو نام شه بشنید
[M2]زهره او ز بیم شه بدرید
[B][M1]کمری داشت بر میان از زر
[M2]گردش آویزه خوشه های گهر
[B][M1]دست زد وان کمر روان بگشاد
[M2]پیش آن مرد باغبان بنهاد
[B][M1]که به تاوان خوشه ای که شکست
[M2]بین که دادم چه خوشه هات به دست
[B][M1]اگر آن بود خوشه انگور
[M2]باشد اینها ز گوهر منثور
[B][M1]رگ جانم ز تن گسیخته گیر
[M2]خونم از تیغ شاه ریخته گیر
[A]
[B][M1]بر در بارگاه یا سر راه
[M2]داد خواهد ز من به ناله و آه
[B][M1]بنهم گوش خود به فریادش
[M2]بدهم همچو عادلان دادش
[B][M1]یا چو خیزد نفیر محتاجی
[M2]دیده ز احداث دهر تاراجی
[B][M1]کار او را دهم ز بخشش ساز
[M2]ناامید از درم نگردد باز
[B][M1]خسروی را که بود صاحب هوش
[M2]بسته شد از سماع روزن گوش
[B][M1]نه طبیبان علاج دانستند
[M2]نه حکیمان دوا توانستند
[B][M1]جزع بی قیاس ظاهر کرد
[M2]فزع بی شمار پیش آورد
[B][M1]نیکخواهی به فضل و علم علم
[M2]گفت کای خسرو ستوده شیم
[B][M1]گر ز ده حس یکی کم است تو را
[M2]دل چرا بسته غم است تو را
[B][M1]این همه شور و اضطراب که چه
[M2]وین همه ترک خورد و خواب که چه
[B][M1]شکر می کن کزانت دردی نیست
[M2]بر ضمیرت ز درد گردی نیست
[B][M1]رستی از رنج ناخوش آوازان
[M2]جستی از دام کید غمازان
[B][M1]بر دلت بس ز نور صدق فروغ
[M2]بسته شو گو ره هزار دروغ
[B][M1]گوش اگر رفت هوش باقی باد
[M2]گفت و گوی سروش باقی باد
[B][M1]شاه گفت ای دلت به دانش خوش
[M2]وز تو روشن ضمیر دانش کش
[B][M1]نه مرا گوش بهر آن باید
[M2]که بدان بانگ مطربان آید
[B][M1]به نوای طرب کنم آهنگ
[M2]بشنوم صوت عود و نغمه چنگ
[B][M1]رقص را در درونه جای دهم
[M2]بر بساط نشاط پای نهم
[B][M1]گوشم از بهر آن بود در کار
[M2]که اگر بر کسی رسد آزار
[A]
[B][M1]دل شه چون هوا پرست بود
[M2]ملک دین را ز وی شکست بود
[B][M1]دلش از شاهدان ساده عذار
[M2]در تمنای بوس و ذوق کنار
[B][M1]پاکی از خصم بر کنار نهد
[M2]بوسه بر تیغ آبدار دهد
[B][M1]قبله شاه شاهد ظفر است
[M2]کز همه شاهدان جمیل تر است
[B][M1]نخل بالاش رمح تیز گذار
[M2]بر صف صفداران کوه وقار
[B][M1]چشم شهلای او به سرمه سیاه
[M2]سرمه او غبار نعل سپاه
[B][M1]غمزه او سنان سینه شکاف
[M2]سینه پردلان روز مصاف
[B][M1]طلعتش آفتاب تیغ صیقل
[M2]غازیان را به روز فتح دلیل
[B][M1]هر که بر طلعتش گشاد نظر
[M2]بست دیده ز شاهدان دگر
[B][M1]الله الله که راست این شاهد
[M2]چه بلا دلرباست این شاهد
[B][M1]دل صد کس به خون بیالاید
[M2]تا یکی را جمال بنماید
[A]
[B][M1]شب که رهبان دیر شماسی
[M2]تازه کردی لباس عباسی
[B][M1]شاه غزنین سیاه پوشیدی
[M2]گرد شهر و سپاه گردیدی
[B][M1]تا سحر در لباس بیگانه
[M2]برگذشتی به هر در خانه
[B][M1]هر کجا یافتی سخنگویی
[M2]که در او بودی از خرد بویی
[B][M1]دل به پیوند او قوی کردی
[M2]ذکر محمود غزنوی کردی
[B][M1]که به شاهی شعار او چونست
[M2]حال او چیست کار او چونست
[B][M1]روزگارش به ظلم می گذرد
[M2]یا ره عدل و داد می سپرد
[B][M1]دوستان در ولای او چونند
[M2]دشمنان از بلای او چونند
[B][M1]هیچ عیبی نماندی و هنری
[M2]که نجستی در او ازان خبری
[B][M1]غرضش آنکه هر چه بد باشد
[M2]پیش اهل قبول رد باشد
[B][M1]بر کند نقش آن ز سینه خویش
[M2]بسترد حرفش از سفینه خویش
[B][M1]هر چه باشد نکو در آن کوشد
[M2]کش نبخشد به مفت و نفروشد
[B][M1]رسم نقصان ازان براندازد
[M2]تا تواند مضاعفش سازد
[B][M1]یک شبی ره فتادش از طرفی
[M2]دید ز اهل صفا نشسته صفی
[B][M1]نور کشف از حبینشان لایح
[M2]بوی عشق از نسیمشان فایح
[B][M1]همه در صورت و صفت یکرنگ
[M2]همه در علم و معرفت همسنگ
[B][M1]ترس ترسان سلام کرد و نشست
[M2]کرد همت بلند و گردن پست
[B][M1]گوش می داشت تا چه می گویند
[M2]راه رد یا قبول می پویند
[B][M1]یکی از ملک گوهری می سفت
[M2]یکی از دین حکایتی می گفت
[B][M1]گفته شد نکته های گوناگون
[M2]موج زد بحر الحدیث شجون
[B][M1]نام محمود غزنوی بردند
[M2]کارهای نکوش بشمردند
[B][M1]همه گفتند بس نکو شاهیست
[M2]خاصه و عامه را نکو خواهیست
[B][M1]همت او بلند پرواز است
[M2]با حریفان سفله ناساز است
[B][M1]لیک سودای لعبتان طراز
[M2]باز می داردش از آن پرواز
[B][M1]گر رود از سر این خیال او را
[M2]نکند نفس پایمال او را
[B][M1]بلکه از بندگیش سر تابد
[M2]بر خداوندیش ظفر یابد
[B][M1]نام شاه مظفرش گردد
[M2]همه گیتی مسخرش گردد
[B][M1]شه چو بر گوشش آن نفس بگذشت
[M2]در دل خویش ازان هوس بگذشت
[B][M1]لوح خاطر ز نقش شهوت شست
[M2]کرد بر خود لباس عفت چست
[B][M1]لاجرم شد به فرصتی اندک
[M2]شهره فتح و نصرتش مسلک
[B][M1]ملک هندوستان همه بگرفت
[M2]شرق و غرب جهان همه بگرفت
[B][M1]محمل آخر به ملک باقی راند
[M2]نام او تا به حشر باقی ماند
[A]
[B][M1]شاه ترمذ کنیزکی زیبا
[M2]داشت دلکش چو نقش بر دیبا
[B][M1]یافت در دل به سوی او میلی
[M2]بلکه بر کشت عاقبت سیلی
[B][M1]عشق در دل چو شد قوی بنیاد
[M2]رخنه در کار ملک و دین افتاد
[B][M1]یک شبی روی بر زمین مالید
[M2]به دعا از دل حزین نالید
[B][M1]کای خداوند آسمان و زمین
[M2]بنده حکم تو هم آن و هم این
[B][M1]کارم از دست رفت دستم گیر
[M2]دست جان هوا پرستم گیر
[B][M1]پیش ازین داشتم دلی ساده
[M2]از هواهای نفس آزاده
[B][M1]نیک از بد بدان شناختمی
[M2]کار نیکان به آن بساختمی
[B][M1]دلربایی ببرد آن دل را
[M2]به دو صد غم سپرد آن دل را
[B][M1]نقش اویم ز لوح دل بتراش
[M2]پاکش از لوح آب و گل بتراش
[B][M1]سر به سر کن زیان و سودش را
[M2]به عدم باز بر وجودش را
[B][M1]تا به تدبیر ملک پردازم
[M2]کار از کار ماندگان سازم
[B][M1]این بگفت و سرشک خونین ریخت
[M2]خاک محرابگه به خون آمیخت
[B][M1]گریه از صاحب دعا بی قیل
[M2]بر وجود اجابت است دلیل
[B][M1]بامدادادن که پا به تخت نهاد
[M2]بازش آن بت به سینه رخت نهاد
[B][M1]عهد نوروز بود و فصل بهار
[M2]دامن گل به کف چو دامن یار
[B][M1]خیمه از حد شهر بیرون زد
[M2]سایه بان بر کنار جیحون زد
[B][M1]دید از سبزه بر لب جیحون
[M2]گستریده بساط سقلاطون
[B][M1]دست جانان به صد نشاط به دست
[M2]شاد و خرم بر آن بساط نشست
[B][M1]آنچه اسباب کامرانی بود
[M2]وانچه ز آلات شادمانی بود
[B][M1]گر چه جا بر کنار دریا داشت
[M2]همه با یکدگر مهیا داشت
[B][M1]نیمروزان که وقتشان خوش شد
[M2]دل سوی بحرشان عنان کش شد
[B][M1]زورقی چون هلال از زر ناب
[M2]جمع در وی نشاط را اسباب
[B][M1]پیش شاه و کنیزک آوردند
[M2]ماه و خور در هلال جا کردند
[B][M1]شد روان زورق از کناره شط
[M2]می برید آب را به سینه چو بط
[B][M1]داشت شاه از نشاط پردازی
[M2]همچو بر بط فکنده شهبازی
[B][M1]ناگهان موجی از میان برخاست
[M2]زان دو زورق نشین فغان برخاست
[B][M1]رفت زورق به موج آب فرو
[M2]شد به مغرب دو آفتاب فرو
[B][M1]شه به حسرت کنیز را بگذاشت
[M2]به شنا ره به سوی شط برداشت
[B][M1]چون ازان لجه بر کنار رسید
[M2]اثری زان گزیده یار ندید
[B][M1]شد ز صدقی که بود در طلبش
[M2]به اجابت قرین دعای شبش
[B][M1]تازه شد رسم پادشاهی او
[M2]با همه خلق نیکخواهی او
[B][M1]آری آنجا که حکم هشیاریست
[M2]عاشقی ضد مملکتداریست
[B][M1]افتد از عشق ملک در کم و کاست
[M2]عشق و شاهی به هم نیاید راست
[A]
[B][M1]به غضب جان هیچ کس مخراش
[M2]حرف آسایش از دل متراش
[B][M1]غضب آمد خراشگر چو اره
[M2]اره است آن بلی ولی دو سره
[B][M1]ناخراشیده خاطر تو نخست
[M2]کی بود دلخراشی از تو درست
[B][M1]ز آتشی کز غضب برافروزی
[M2]اولا خان و مان خود سوزی
[B][M1]آنچه بر مردم کناره رسد
[M2]ز آتشت دود یا شراره رسد
[B][M1]اصل آن در دلت فروخته است
[M2]که ازان خرمن تو سوخته است
[B][M1]آب حلمی بزن بر آن آتش
[M2]تا نیفتد به دیگران آتش
[B][M1]خشم با دیگران سگی و ددیست
[M2]وین سگی و ددی بیخردیست
[B][M1]هر که را از خرد مدد باشد
[M2]کی در آن تن دهد که دد باشد
[B][M1]نیش دندان خوک و پنجه گرگ
[M2]بهر آزار شد بلای بزرگ
[B][M1]سوی آزارشان چو راهی نیست
[M2]پنجه و نیش را گناهی نیست
[B][M1]ز آدمیزاده چون کسی رنجه ست
[M2]خوک بی نیش و گرگ بی پنجه ست
[B][M1]خشم خوش باشد از برای خدای
[M2]نه ز وسواس نفس بد فرمای
[B][M1]چون برای خدا بود خشمت
[M2]از دو بینی جدا بود چشمت
[B][M1]آن نه چشم است غیرت دین است
[M2]وز در آفرین و تحسین است
[B][M1]جنبش خشم چون ز نفس بد است
[M2]بالش دیو و کاهش خرد است
[B][M1]به که از دیو دل بپردازی
[M2]خشم را زیر دست خود سازی
[A]
[B][M1]در رهی می گذشت پیغمبر
[M2]با گروهی ز دوستان همبر
[B][M1]دید قومی گرفته تیشه به دست
[M2]گرد سنگی بزرگ کرده نشست
[B][M1]گفت کین دست و پا خراشیدن
[M2]چیست وین سنگ را تراشیدن
[B][M1]قوم گفتند ما جوانانیم
[M2]زورمندان و پهلوانانیم
[B][M1]چون به زور آوری کنیم آهنگ
[M2]هست میزان زور ما این سنگ
[B][M1]گفت گویم که پهلوانی چیست
[M2]مرد دعوی پهلوانی کیست
[B][M1]پهلوان آن بود که گاه نبرد
[M2]خشم را زیر پا تواند کرد
[B][M1]خشم اگر کوه سهمگین باشد
[M2]پیش او پشت بر زمین باشد
[A]
[B][M1]بود شاهی به فضل و دانش و رای
[M2]راحت جان بندگان خدای
[B][M1]همه اخلاق او پسندیده
[M2]از ره عقل و دین نلغزیده
[B][M1]لیک خشمش ز حد برون بودی
[M2]زیر فرمان آن زبون بودی
[B][M1]از دلش چون غضب زبانه زدی
[M2]شعله در خرمن زمانه زدی
[B][M1]زین سبب روز و شب پریشان بود
[M2]هر چه می کرد ازان پشیمان بود
[B][M1]خشم با نیکخواه یا بدخواه
[M2]از همه کس بد است خاصه ز شاه
[B][M1]خشم کاید ز شه کسان را پیش
[M2]آنچنان خشم ناید از درویش
[B][M1]خشم درویش خان و مان سوزد
[M2]خشم شه جمله جهان سوزد
[B][M1]خشم آن ناسزاست یا دشنام
[M2]خشم این رنج خاص و کشتن عام
[B][M1]خشم آن بر سر زبان باشد
[M2]خشم این در گزند جان باشد
[B][M1]شد شبی این حدیث را خوانا
[M2]بر حکیمی به کارها دانا
[B][M1]گفت با او حکیم دانش کیش
[M2]کای به دانش ز شهریاران بیش
[B][M1]چون زند شعله آتش غضبت
[M2]سازد از تاب خویش خشک لبت
[B][M1]با خود اندیشه کن که این عاجز
[M2]نیست بیرون ز ملک من هرگز
[B][M1]گردن او همیشه پست من است
[M2]زدن و کشتنش به دست من است
[B][M1]در سیاست شتاب کردن چیست
[M2]بی فراست عذاب کردن چیست
[B][M1]کشتن زندگان بس آسان است
[M2]زنده چون کشته شد چه درمان است
[B][M1]به سفه در شدن به کار که چه
[M2]دادن از دست اختیار که چه
[B][M1]اختیاری که داده است خدای
[M2]دست ازان چون کشم ز سستی رای
[B][M1]شکر آن را که پادشاه منم
[M2]از بد و نیک کینه خواه منم
[B][M1]نیست او را به پادشاهی خویش
[M2]دست بر من به کینه خواهی خویش
[B][M1]به که بر حال وی ببخشایم
[M2]گردن او ز بند بگشایم
[B][M1]گر ببخشم سزایش از تقصیر
[M2]چند روزی در آن کنم تأخیر
[B][M1]بو که روشن شود حقیقت کار
[M2]دل نیازاردم ازان آزار
[B][M1]هر سحر چون ز خواب برخیزی
[M2]پیشتر زانکه با کس آمیزی
[B][M1]این سبق را به خود مکرر کن
[M2]رفتن خود بر آن مقرر کن
[B][M1]تا شود طبع این تکلف تو
[M2]به تدبر رود تصرف تو
[B][M1]چند روزی نهاد شاه کریم
[M2]بند بر خشم خود به پند حکیم
[B][M1]خشم او شد بدل به خوشنودی
[M2]کارش آورد رو به بهبودی
[B][M1]ای خوشا وقت شاه دانش کوش
[M2]باز کرده به اهل دانش گوش
[B][M1]کرده آنگه به حکم دانش کار
[M2]برگرفته ز خلق عالم بار
[A]
[B][M1]بشنو این قصه را که نوشروان
[M2]روزی از باده خواست نوش روان
[B][M1]روشن اندیشگان پاک سرشت
[M2]ساز کردند مجلسی چو بهشت
[B][M1]ساقیان در نوای نوشانوش
[M2]مطربان بر سپهر برده خروش
[B][M1]ساقیی برگرفت ساغر زر
[M2]برده تا شاه معدلت گستر
[B][M1]دست او سست شد ز هیبت شاه
[M2]خلعت شاه شد ز باده تباه
[B][M1]خاطر شاه را به هم برزد
[M2]آتش خشمش از درون سرزد
[B][M1]گفت خواهم چو باده خون تو ریخت
[M2]همچو جرعه به خاک راه آمیخت
[B][M1]ساقی از شه چو این وعید شنید
[M2]وز وی امضای آن نداشت بعید
[B][M1]برگرفت از میان صراحی را
[M2]ریخت بر وی روان صراحی را
[B][M1]زد بر او بانگ کای تباه سیر
[M2]چیست این عذر از گناه بتر
[B][M1]گفت شاها چو آمد اول کار
[M2]از من این جرم خالی از هنجار
[B][M1]وان نبود آنچنان که بستیزی
[M2]به همان جرم خون من ریزی
[B][M1]جرم دیگر بر آن بیفزودم
[M2]تخت و تاجت به باده آلودم
[B][M1]تا چو در کشتنم بر آری تیغ
[M2]کس نگوید به کشورت که دریغ
[B][M1]کین شهنشاه معدلت پیشه
[M2]تافت زین پیشه روی اندیشه
[B][M1]یافت از دور چرخ دیر مدار
[M2]دامن عدل او ز ظلم غبار
[B][M1]شد مرا با درون آشفته
[M2]کردنی کرده گفتنی گفته
[B][M1]کوتهم شد بر این دقیقه سخن
[M2]بعد ازین هر چه بایدت آن کن
[B][M1]شاه گفت ای بر آتشم زده آب
[M2]طبع چون آب تو به لطف چو آب
[B][M1]گر چه بود از نخست بد کارت
[M2]عذر کار تو خواست گفتارت
[B][M1]عفو کردم جنایت تو تمام
[M2]شکر این عفو را بگردان جام
[A]
[B][M1]پیش سوداییان تخت و جلال
[M2]نیست جز تاج جود رأس المال
[B][M1]گر نه سرمایه تاج جود کنند
[M2]کی ز سودای خویش سود کنند
[B][M1]معنی جود چیست بخشیدن
[M2]عادت برق چیست رخشیدن
[B][M1]برق رخشان کند جهان روشن
[M2]جود و احسان جهان جان روشن
[B][M1]پرتو برق هست تا یکدم
[M2]پرتو جود تا بود عالم
[B][M1]گر چه یک مرد در زمانه نماند
[M2]وز جوانمرد جز فسانه نماند
[B][M1]تا بود دور گنبد گردان
[M2]ما و افسانه جوانمردان
[B][M1]رفت حاتم ازین نشیمن خاک
[M2]ماند نامش کتابه افلاک
[B][M1]هر چه داری ببخش و نام برآر
[M2]به نکویی و نام نیک گذار
[B][M1]زانکه زیر زمردین طارم
[M2]نام نیکو بود حیات دوم
[B][M1]هر چه دادی نصیبت آن باشد
[M2]وانچه نی حظ دیگران باشد
[B][M1]بهره خود به دیگران چه دهی
[M2]مال خود بهر دیگران چه نهی
[A]
[B][M1]زد حکیمی به حکم جود قدم
[M2]ریخت در جیب زن هزار درم
[B][M1]چند روزی کزان گذشت حکیم
[M2]خواست از زن حساب صره سیم
[B][M1]گفت هر جا که سایلی زد بانگ
[M2]رفت در کار سایلان یک دانگ
[B][M1]دانگ دیگر به میهمانان رفت
[M2]به رفیقان و مهربانان رفت
[B][M1]آنچه ماند از همه ذخیره خویش
[M2]کردم از بهر روز تیره خویش
[B][M1]گفت دانا به شرع جود و عطا
[M2]آنچه گفتی به من خطاست خطا
[B][M1]هر چه دادی همان ذخیره توست
[M2]روشنی بخش روز تیره توست
[B][M1]وانچه از بهر خود نهادستی
[M2]جای در جیب و کیسه دادستی
[B][M1]زان شود کار وارثی به رواج
[M2]یا کند دست حادثی تاراج
[A]
[B][M1]خواست تا آفتابه زر خویش
[M2]به بر او فرستد از بر خویش
[B][M1]باز گفتا مبادا گرداند
[M2]کش چنان دیدم و خجل ماند
[B][M1]بر فقیران گرد خود یکسر
[M2]کرد قسمت چل آفتابه زر
[B][M1]پیرزن گشت بهره مند از وی
[M2]کس نبرده به قصه او پی
[B][M1]کرد نوشیروان شه عادل
[M2]نیمروزی به بام خود منزل
[B][M1]دید بر پشت بام همسایه
[M2]پیر زالی فقیر و بی مایه
[B][M1]قامت کوژ و کوزه ای در دست
[M2]چون وی از روزگار دیده شکست
[B][M1]نه ورا نایژه نه دسته به جای
[M2]نه تهی کایستد به آن بر پای
[B][M1]خواست تا حیله ای برانگیزد
[M2]کآب از آنجا به روی خود ریزد
[B][M1]کوزه زان حیله ها که می انگیخت
[M2]می فتاد آب بر زمین می ریخت
[B][M1]چشم نوشیروان چو آن را دید
[M2]از مژه اشک مرحمت بارید
[B][M1]گفت بر خود که وای بر ما باد
[M2]خشم خلق و خدای بر ما باد
[B][M1]که به پهلوی ما فقیری را
[M2]عمر بگذشته گنده پیری را
[B][M1]نبود کوزه ای به دست درست
[M2]که به آن روی خود تواند شست
[A]
[B][M1]سنجر بن ملکشه آن شه راد
[M2]که در جود بر زمانه گشاد
[B][M1]گفت او بود همچو ابر بهار
[M2]بر جهان در فشان و گوهر بار
[B][M1]داشت آماده شاه فرزانه
[M2]خاصه از بهر دی یکی خانه
[B][M1]خانه ای از زمردین سقلاط
[M2]چون چمن در بهار سبز بساط
[B][M1]منقلی در میانش از زر ناب
[M2]پر فروزنده لعلهای خوشاب
[B][M1]هر که نی دست و پا به آن بردی
[M2]منقل آتشش گمان بردی
[B][M1]روزی از ره یکی غریب رسید
[M2]که جهان همچو او ادیب ندید
[B][M1]همچو دریا و کان گرانمایه
[M2]همچو خورشید و مه سبکسایه
[B][M1]بود آسیب برد دی خورده
[M2]سوی آن برد دست افسرده
[B][M1]اهل مجلس چو از وی آن دیدند
[M2]همچو گل از شگفت خندیدند
[B][M1]و او زان کار خود سرافکنده
[M2]نرگس آسا بماند شرمنده
[B][M1]روز دیگر چو بامداد پگاه
[M2]آمد از لطف گفت با او شاه
[B][M1]زدی امروز سوی ما باری
[M2]زودتر گام سعی گفت آری
[B][M1]شب ز سرما ستمکش آمده ام
[M2]بامدادان به آتش آمده ام
[B][M1]تا مگر اخگری بیندوزم
[M2]خانه خود به آن برافروزم
[B][M1]شه چو از فاضل آن لطیفه شنید
[M2]لعل و منقل همه به او بخشید
[B][M1]گفت کاینها به خانه خود بر
[M2]دامن خویشتن بر آن گستر
[B][M1]تا چو سرمای دی شود کاری
[M2]همچو دی ز آفتش نیازاری
[A]
[B][M1]حاتم آن بحر جود و کان عطا
[M2]روزی از قوم خویش ماند جدا
[B][M1]اوفتادش گذر به قافله ای
[M2]دید اسیری به پای سلسله ای
[B][M1]پیش آمد اسیر بهر گشاد
[M2]خواست زو فدیه تا شود آزاد
[B][M1]حاتم آنجا نداشت هیچ به دست
[M2]بر وی از بار آن رسید شکست
[B][M1]حالی از لطف پای پیش نهاد
[M2]بند او را به پای خویش نهاد
[B][M1]ساخت زان بند سخت آزادش
[M2]اذن رفتن به جای خود دادش
[B][M1]قوم حاتم ز پی رسیدندش
[M2]چون اسیران به بند دیدندش
[B][M1]فدیه او ز مال او دادند
[M2]پای او هم ز بند بگشادند
[A]
[B][M1]بخل قفلیست بر خزینه شاه
[M2]تا کند دست شاه ازان کوتاه
[B][M1]قفل بگشا که دست کوتاهی
[M2]نیست لایق به منصب شاهی
[B][M1]دل شه کز خزینه اش هوس است
[M2]دولت شاهیش خزینه بس است
[B][M1]تا بود شاه شاه بی خم و پیچ
[M2]زانکه باید نیایدش کم هیچ
[B][M1]ور بماند ازان معاذالله
[M2]که تواند خزینه داشت نگه
[B][M1]بخل نخلیست دخل آن همه خار
[M2]خار آن جان خستگان آزار
[B][M1]گر به خرمای او بری دندان
[M2]هست دندان شکن تر از سندان
[B][M1]فی المثل گر فشاندش مریم
[M2]زان نریزد به غیر سنگ ستم
[B][M1]بخل نخلیست نوش او همه نیش
[M2]جگر خستگان ز نیشش ریش
[B][M1]گر بیالایدت به شهد انگشت
[M2]سازدت خم ز بار منت پشت
[B][M1]به حیل بر در بخیل مرو
[M2]به عزیزی او ذلیل مشو
[B][M1]که به سوی کریم فخر شعار
[M2]آن ذلیلی کند دلیلی عار
[B][M1]عار اگر می کشی از آنان کش
[M2]که بود فخر و عار از آنان خوش
[B][M1]نه بر ابروی آن گروه گره
[M2]نه پر آژنگ رویشان چو زره
[B][M1]بدهند و ز شرم داده خویش
[M2]از فقیران سرافکنند به پیش
[B][M1]نه که هر جا ز خاصه و عامه
[M2]از لئیمی کنند هنگامه
[B][M1]لطف و احسان خود شمار کنند
[M2]گردنت را به زیر بار کنند
[A]
[B][M1]شد به پیش رسول بیوه زنی
[M2]از نهال قبول میوه کنی
[B][M1]وصف او کرد با رسول کسی
[M2]زد ز اعمال خیر او نفسی
[B][M1]که همه روز روزه می دارد
[M2]همه شب جز نماز نگذارد
[B][M1]لیکن از جود دست او بسته ست
[M2]رگ جانش به بخل پیوسته ست
[B][M1]گفت ختم رسل که دامن و جیب
[M2]کاشش آلوده بودی از همه عیب
[B][M1]وز بخیلی نبودیش بسته
[M2]دست از بذل مال پیوسته
[B][M1]هر کجا بخل فخر پی سپر است
[M2]هر کجا جود عیبها هنر است
[A]
[B][M1]داشت یحیای برمکی پسری
[M2]بلکه فرزند بخل را پدری
[B][M1]یاد کردی ز بخشش پدران
[M2]گریه برداشتی چو نوحه گران
[B][M1]کان همه سیم و زر چرا دادند
[M2]زو پی من ذخیره ننهادند
[B][M1]تا من اکنون به هر درم ستمی
[M2]دیدمی و ندادمی درمی
[B][M1]هیچ نادیده ای که مهره یشم
[M2]لعل و گوهر نمودیش در چشم
[B][M1]تا به حدی لئیم بود و بخیل
[M2]که اگر روز مرگ عزرائیل
[B][M1]بخل کردی به باد در قولنج
[M2]گر چه جانش برآمدی زان رنج
[B][M1]نان گرفتی ز وی به فدیه جان
[M2]جان روان دادی ندادی نان
[B][M1]داشت میراث بنده ای ز پدر
[M2]بسته در خدمتش چو مور کمر
[B][M1]تنی از لاغری به مو نزدیک
[M2]چون میان بتان همه باریک
[B][M1]بودی از بس گرسنگی خورده
[M2]چون خیالی نه زنده نی مرده
[B][M1]جامه ای در برش سراسر چاک
[M2]در حرمان دیگرش هر چاک
[B][M1]بوالفضولی چو حال او را دید
[M2]خبر از خوان خواجه اش پرسید
[B][M1]گفت کو را شکست خوانی هست
[M2]در فراخی بسی کم از کف دست
[B][M1]گرد خوان صحن و کاسه اش بس آش
[M2]هر یکی همچو دانه خشخاش
[B][M1]کز سر سوزنش خراشیده
[M2]صحن ما کاسه زان تراشیده
[B][M1]مگس از آش او شود محروم
[M2]گر نهد پشه ای در آن خرطوم
[B][M1]نیم شب خوان کشد به خانه و بس
[M2]که نه پشه ست آن زمان نه مگس
[B][M1]بعد ازان سوی جامه اش نگریست
[M2]گفت در جامه چاکت این همه چیست
[B][M1]گر چه بر خوردنی نیی فیروز
[M2]باری این چاک های جامه بدوز
[B][M1]گفت بر سوزنی ندارم دست
[M2]که توان خرقه ای به هم پیوست
[B][M1]خواجه ام را ز بصره تا بغداد
[M2]گر بود پر ز سوزن پولاد
[B][M1]پس ز کنعان بیاید اسرائیل
[M2]همره جبرئیل و میکائیل
[B][M1]خانه کعبه را کنند گرو
[M2]چند روز اوفتند در تگ و دو
[B][M1]تا به آن جست و جوی پی در پی
[M2]سوزنی عاریت کنند از وی
[B][M1]تا زند بخیه درزی چالاک
[M2]آنچه بر یوسف از قفا شده چاک
[B][M1]ندهد سوزن آن فرومایه
[M2]نکند شادشان ازان وایه
[B][M1]بفسرد از توهم آن غر زن
[M2]که شود سوده ناگه آن سوزن
[B][M1]گیردش لایزال تب لرزه
[M2]زان تبش در خیال صد هرزه
[A]
[B][M1]شاه را چاره نیست از دو نفر
[M2]تا زید در جهان به دولت و فر
[B][M1]آن یکی کار دین او سازد
[M2]وین دگر کار ملک پردازد
[B][M1]اول از ذکر آن کنم آغاز
[M2]که دهد کار شرع و دین را ساز
[B][M1]کیست آن عالمی به علم علم
[M2]زده اندر عمل به علم قدم
[B][M1]دشت کشت ازل به علم و ادب
[M2]شجر طیبش رسیده لقب
[B][M1]اصلها ثابت به قوت دین
[M2]فرعها فی السماء ز نور یقین
[B][M1]بیخ او در زمین دین محکم
[M2]شاخ او میوه ریز در عالم
[B][M1]گر بلغزد شکسته ای را پای
[M2]در ره دین ز نفس بدفرمای
[B][M1]تیره ناگشته دست او گیرد
[M2]عذر او را به لطف بپذیرد
[B][M1]شاه اگر از فریب نفس حرون
[M2]پا ز میدان دین نهد بیرون
[B][M1]خر او در خلاب نگذارد
[M2]زان عنانش گرفته باز آرد
[B][M1]در همه رازها بود محرم
[M2]بر همه ریش ها بود مرهم
[B][M1]قدم اندر ره هوس نزند
[M2]جز برای خدا نفس نزند
[B][M1]هر چه گوید برای حق گوید
[M2]راه حق را برای حق پوید
[B][M1]نه که پهلوی ظلم پردازان
[M2]بنشیند به قربشان نازان
[B][M1]به خوشامد زبان گشاده کند
[M2]مدد هر ز ره فتاده کند
[B][M1]دور دارد فعالشان ز وبال
[M2]پاک سازد حرامشان ز حلال
[B][M1]شکم حرص و معده آزش
[M2]ناورد از حرام ها بازش
[B][M1]هرچه پیش آیدش چه تلخ و چه شور
[M2]نکند هیچ فرق چون بط کور
[B][M1]چون بط کور لقمه اندازد
[M2]گردن خود به آسمان یازد
[B][M1]مگس است او و این عوانان سگ
[M2]خون سگ چون غذایش اندر رگ
[B][M1]گه گه از ترک هر هوا و هوس
[M2]سگ ز تقلیب دهر گردد کس
[B][M1]سگمگس هیچگاه کس نشود
[M2]قلب او غیر سگمگس نشود
[A]
[B][M1]بود پیری به خطه خوارزم
[M2]همه جا ظلمجو چه بزم و چه رزم
[B][M1]در پی گام ها چه صبح و چه شام
[M2]به شریعت روی همی زد گام
[B][M1]چار زن داشت لیک چون به نکاح
[M2]زن فزون از چهار نیست مباح
[B][M1]هر کجا دختر مسلمانی
[M2]پس ستر عفاف پنهانی
[B][M1]در کمند هوایش افتادی
[M2]چند زن پیش او فرستادی
[B][M1]تا کشیدندیش به خاک و به خون
[M2]وآوریدندیش ز پرده برون
[B][M1]به حرمگاه میر بردندی
[M2]به حرمدار وی سپردندی
[B][M1]میر چون آمدی به گاه نشاط
[M2]گستریدی به بزمگاه بساط
[B][M1]دخترک را به پیش خود خواندی
[M2]کفرها بر زبان او راندی
[B][M1]تا چو کافر شدی ازان سخنان
[M2]بنده اش ساختی اسیر کنان
[B][M1]کردیش بی نکاح شرمنده
[M2]که نباشد نکاح بر بنده
[B][M1]چیست این کارهای بد فرجام
[M2]حیله های ائمه ایام
[B][M1]کردگارا به حق صاحب شرع
[M2]که بلند است ازو مناصب شرع
[B][M1]که رهان شرع را ز حیله گران
[M2]پرده آن گروه را بدران
[A]
[B][M1]حاجیان را به وقت حج افتاد
[M2]ره به درالخلافه بغداد
[B][M1]بهر ایشان به محتسب والی
[M2]گفت تا منزلی کند خالی
[B][M1]گفت فردا به این قیام کنم
[M2]منزل نیکشان مقام کنم
[B][M1]بامدادان کسی فرستادند
[M2]وان سخن را به یاد او دادند
[B][M1]گفت رو گو که محتسب امروز
[M2]مجلسی ساخته جهان افروز
[B][M1]همه اعیان شهر آنجایند
[M2]جز به پیمانه می نپیمایند
[B][M1]رفته هوش و خرد به باد او را
[M2]ناید از حج و کعبه یاد او را
[B][M1]روز دیگر چنین رسید خبر
[M2]که نیارد شناخت بام از در
[B][M1]همچنان از شراب شب مست است
[M2]همچو پیمانه رفته از دست است
[B][M1]در سیم روز آمد از وی خط
[M2]که به عدلم نشسته بر لب شط
[B][M1]آمد اینک ز موصل آب به آب
[M2]کشتیی پر ز خیک های شراب
[B][M1]می کنم راست نرخ و پیمانه
[M2]می دهم عهد اهل میخانه
[B][M1]که به می غیر می نیامیزند
[M2]از دغا و دغل بپرهیزند
[B][M1]چون ازین کارها بپردازم
[M2]بهر منزل به هر طرف تازم
[B][M1]بو که پیدا کنم به نام شما
[M2]منزلی لایق مقام شما
[B][M1]حاجیی چون شنید این کلمات
[M2]قال یا کلب کل آت آت
[B][M1]هیچ معروف سرنوشت تو نیست
[M2]هیچ منکر چو روی زشت تو نیست
[B][M1]هر کجا باشی آمر و ناهی
[M2]نکشد کار جز به گمراهی
[B][M1]شهر بغداد دلگشا جاییست
[M2]در میانش چو دجله دریاییست
[B][M1]زیر خاکش بود بهشت نمای
[M2]از مزارات اولیای خدای
[B][M1]روی شهرش ز چون تو بی دینان
[M2]فسق کاران و فاسق آیینان
[B][M1]جای اصحاب تفرقه ست همه
[M2]رفض و الحاد و زندقه ست همه
[B][M1]دارم از دور آسمان گله ای
[M2]که چرا از نزول زلزله ای
[B][M1]مردگان را نیاورد به برون
[M2]زندگان را نیفکند به درون
[B][M1]تا شود ظاهرش چو علیین
[M2]باطن او فروتر از سجین
[B][M1]پاکدینان در او بیاسایند
[M2]کفر کیشان در او بفرسایند
[A]
[B][M1]شاه را آنچنان که نیست گزیر
[M2]از فقیهی به راه شرع مشیر
[B][M1]از وزیر آنچنان گزیرش نیست
[M2]هر کسی لیک دلپذیرش نیست
[B][M1]به وزیری کسی بود در خور
[M2]کز همه بعد شه بود برتر
[B][M1]مقبلی مشفقی نکوکاری
[M2]نیک کردار و راست گفتاری
[B][M1]دلش از حال دیو و دد آگاه
[M2]دستش از مال نیک و بد کوتاه
[B][M1]با صغیران خورد غم پدری
[M2]با کبیران زند دم پسری
[B][M1]همه را خویش خویش پندارد
[M2]خویش را سینه ریش نگذارد
[B][M1]باشد از وزر اشتقاق وزیر
[M2]سر این اشتقاق سهل مگیر
[B][M1]وزر بار وزیر بارکش است
[M2]خاطر او به زیر بار خوش است
[B][M1]می کشد بار خلق بر در شاه
[M2]می شودشان ز ظلم شاه پناه
[B][M1]می کشد بار شه به ضبط امور
[M2]تا نیفتد ز خلق بر شه زور
[B][M1]نکند تیره عالم از توره
[M2]نفکند تخم سعی در شوره
[B][M1]از کفایتگری نپیچد سر
[M2]بر کفایتگران نبندد در
[A]
[B][M1]ابن عباد آن بری ز عناد
[M2]یار عباد و سازگار عباد
[B][M1]نام او زیب نامه کرم است
[M2]همچو اویی درین گروه کم است
[B][M1]سوی او ساعیی ز خبث سرشت
[M2]به سعایت یکی صحیفه نوشت
[B][M1]که فلان آن به مال چون قارون
[M2]شد برون زین نشیمن وارون
[B][M1]وارث مال او ز ناکس و کس
[M2]طفلکی خردسال مانده و بس
[B][M1]غرضش آنکه دست بگشاید
[M2]مال او هر چه هست برباید
[B][M1]شاید او نیز کاسه ای لیسد
[M2]یا بر این دوک رشته ای ریسد
[B][M1]آن کریم زمانه خامه کشید
[M2]وین حروفش به پشت نامه کشید
[B][M1]کان سفر کرده زین سرای امید
[M2]باد مقرون به رحمت جاوید
[B][M1]طفلش ایمن ز حادثات زمن
[M2]باد پرورده نبات حسن
[B][M1]مال او نیز باد روز به روز
[M2]در فزایش ز دولت فیروز
[B][M1]وانکه اظهار این سعایت کرد
[M2]بر ما دعوی کفایت کرد
[B][M1]دل ز شادی تهی و کف ز درم
[M2]ابدالدهر خوار باد و دژم
[A]
[B][M1]بشنو ای خواجه این حکایت را
[M2]بنگر این دانش و درایت را
[B][M1]تو هم آخر ز جنس آدمیی
[M2]با ملک در مقام محرمیی
[B][M1]گر قلم می زنی بدینسان زن
[M2]گوهر مکرمت ازین کان کن
[B][M1]ور نه بفکن قلم که از مشتت
[M2]باد با او فکنده انگشتت
[B][M1]روی نرم و دل درشت که چه
[M2]با درفش زمانه مشت که چه
[B][M1]چند بر جاه و مال لرزیدن
[M2]چند وزر و وبال ورزیدن
[B][M1]قصه ظالمان که بشنیدی
[M2]کیفر ظلم ها که خود دیدی
[B][M1]هیچ ازان اعتبار نگرفتی
[M2]ترک این کار و بار نگرفتی
[B][M1]پیش ازان دم که همچو سگ میری
[M2]در ره ظلم تیز تگ میری
[B][M1]آدمی گرد و از سگی باز آی
[M2]با صفات فرشته دمساز آی
[B][M1]ور نه ترسم که عالم گذران
[M2]با تو هم آن کند که با دگران
[A]
[B][M1]بود یعقوب بن حسن شاهی
[M2]آسمان جمال را ماهی
[B][M1]نوجوانی که نارسیده بسی
[M2]بود کارش به غور کار رسی
[B][M1]ملکی از شام تا خراسان داشت
[M2]وز بدی ها دلی هراسان داشت
[B][M1]پشت ظلم آوران شکست از وی
[M2]صیت نوشیروان نشست از وی
[B][M1]روزی آمد ز خطه شیراز
[M2]رقعه ای پر دعای اهل نیاز
[B][M1]که فلان ظالم ستم پیشه
[M2]به کف آورده از قلم تیشه
[B][M1]می زند بیخ بندگان خدای
[M2]ای خداوند مرحمت فرمای
[B][M1]سوی تبریز خواند آن سگ را
[M2]یعنی آن بد نهاد بد رگ را
[B][M1]آه اگر سگ بگیردم دامن
[M2]که چه کین بودت این همه با من
[B][M1]کاندر این قصه چون سخن راندی
[M2]آن عوان را به نام من خواندی
[B][M1]شاهش القصه پیش خویش نشاند
[M2]رقعه سر تا به پای بر وی خواند
[B][M1]گر چه انکار کرد ز اول کار
[M2]کرد آخر به آنچه بود اقرار
[B][M1]شاه چاچی کمان نهادبه دست
[M2]ناوک جان ستان گشاد ز شست
[B][M1]هدف تیر خشم کرد او را
[M2]همچو سگ چار چشم کرد او را
[B][M1]آری آن تیر ازو چو کرد گذر
[M2]شد گشاده بر او دو چشم دگر
[B][M1]تا به آنها سزای خود بیند
[M2]کار بد را سزای بد بیند
[B][M1]حیف ازان دست و شست و تیر و کمان
[M2]که چنان شه ز جور دور زمان
[B][M1]آفت باد بی نیازی یافت
[M2]روی ازین صورت مجازی تافت
[B][M1]لطف ایزد نثار جانش باد
[M2]فضل حق راحت روانش باد
[A]
[B][M1]هر چه بینی به زیر چرخ کبود
[M2]که کند جنبش از عدم به وجود
[B][M1]گر چه اول نموده روی اینجاست
[M2]جنبش آن ز عالم بالاست
[B][M1]نیست روزی به نزد ما و شبی
[M2]کش نباشد ز آسمان سببی
[B][M1]بی سبب ز آسمان نتابد نور
[M2]بی سبب بر زمین نجنبد مور
[B][M1]لاجرم نکته جوی دانش کیش
[M2]چرخ پیما به فکر دور اندیش
[B][M1]ز اختلافات گردش افلاک
[M2]مختلف وضع ها کند ادراک
[B][M1]بیند از هر یکی جدا اثری
[M2]کان اثر را نبیند از دگری
[B][M1]آورد حکم های گوناگون
[M2]از برای جهانیان بیرون
[B][M1]زید احکام سعد و نحس شناس
[M2]زان به امید جفت زین به هراس
[B][M1]آن به هر دولتش نوید آرد
[M2]وین خلل در ره امید آرد
[B][M1]به چنین علم جمله محتاجند
[M2]خاصه آنان که صاحب تاج اند
[B][M1]هست در رزم و بزم و گشت و شکار
[M2]اختیارات وقتشان در کار
[B][M1]زان کز آسیبشان فتد به مثل
[M2]در همه کار و بار خلق خلل
[B][M1]همه عالم تن اند و ایشان دل
[M2]کار بر تن ز دل بود مشکل
[B][M1]تا بود دل درون تن به صلاح
[M2]به صلاح است تن صباح و رواح
[B][M1]ور فسادی به دل رسد ناگاه
[M2]به همه تن فساد یابد راه
[B][M1]ای بسا حکم های روشن و راست
[M2]همچو الهام و وحی بی کم و کاست
[B][M1]که جهد از زبان اهل نجوم
[M2]صدق آن عاقبت شود معلوم
[B][M1]بنده را روی در خلد آرد
[M2]صورت بندگی بجا آرد
[B][M1]دل او زین سرا بگرداند
[M2]رخش همت بدان سرا راند
[A]
[B][M1]بود در دولت نظام الملک
[M2]آن فلک بحر فضل او را فلک
[B][M1]موصلی نسبتی به نیشاپور
[M2]به نجوم و اصول آن مشهور
[B][M1]پشت او چون کمان به قبضه شیب
[M2]متصل در کمانش سهم الغیب
[B][M1]هر چه از آسمان خبر دادی
[M2]تیر حکمش خطا نیفتادی
[B][M1]بود در شهر خادم خواجه
[M2]در سفرها ملازم خواجه
[B][M1]ضعف پیری بر او چو زور آورد
[M2]روی در عالم سرور آورد
[B][M1]خواست روزی ز خواجه اذن و نهاد
[M2]در نشاپور روی از بغداد
[B][M1]خواجه وقت وداع با او گفت
[M2]کای دلت گنج رازهای نهفت
[B][M1]کی بود وقت رخت بستن من
[M2]یا صدف پر گهر شکستن من
[B][M1]گفت چون من روم پس از شش ماه
[M2]رخت بندی ازین نشیمنگاه
[B][M1]دستت از کار و بار بسته شود
[M2]صدفت بر گهر شکسته شود
[B][M1]خواجه این راز را نگه می داشت
[M2]چشم بر واصلان ره می داشت
[B][M1]از نشاپور هر که را دیدی
[M2]خبر موصلی بپرسیدی
[B][M1]هر که از صحتش خبر گفتی
[M2]همچو گل از نشاط بشگفتی
[B][M1]موصلی را به نامه کردی یاد
[M2]خاطرش را ز تحفه کردی شاد
[B][M1]زین حکایت گذشت سالی چند
[M2]بود خواجه به حال خود خرسند
[B][M1]ناگهان قاصدی رسید از راه
[M2]از نشاپور و اهل آن آگاه
[B][M1]خواجه احوال موصلی پرسید
[M2]گفت مسکین به خواجه جان بخشید
[B][M1]زان خبر وقت خواجه درهم شد
[M2]دل شادش نشانه غم شد
[B][M1]بحلی خواست از ستمزدگان
[M2]شادمان ساخت جان غمزدگان
[B][M1]وقف ها کرد و وقفنامه نوشت
[M2]تخم چندین هزار نیکی کشت
[B][M1]بندگان را ز بند کرد آزاد
[M2]ساخت ز آزادنامه هاشان شاد
[B][M1]کرد ادا آنقدر که وامش بود
[M2]وامداران شدند ازو خوشنود
[B][M1]به وصایازباندرازی کرد
[M2]بس کسان را که کارسازی کرد
[B][M1]دست از کار و بار و دنیا بست
[M2]دیده بر راه انتظار نشست
[B][M1]تا به تیغ جماعت بی باک
[M2]لوح جانشان ز حرف ایمان پاک
[B][M1]کرد جا در حظیره شهدا
[M2]روح الله روحه ابدا
[A]
[B][M1]دل بود اوستاد کارگزار
[M2]تن به دستش نهاده آلت کار
[B][M1]کارش از بهر راحت دو سرای
[M2]یاری خلق و بندگی خدای
[B][M1]شغل استاد را به هر حالت
[M2]شرط باشد درستی آلت
[B][M1]اول آلت درست می باید
[M2]تا ازو کارها درست آید
[B][M1]تا قلم را نخست دست دبیر
[M2]نتراشد به گزلک تدبیر
[B][M1]نرود بر مراد دل قلمش
[M2]خوش نیاید به چشم کس رقمش
[B][M1]تا نه گزلک ز صنعت سکاک
[M2]شود از کندی و درشتی پاک
[B][M1]کی قلم را توان تراشیدن
[M2]روی دفتر به آن خراشیدن
[B][M1]همچنین تن که آلت دل توست
[M2]کارهای دلت به اوست درست
[B][M1]حارسی بایدش دقیقه شناس
[M2]کش ز آفات دهر دارد پاس
[B][M1]حفظ صحت کند به زور آغاز
[M2]صحت رفته را بیارد باز
[B][M1]در مزاجت گر اختلال افتد
[M2]منحرف گشته ز اعتدال افتد
[B][M1]کند از یاوری علم و عمل
[M2]انحرافش به اعتدال بدل
[B][M1]کیست حارس طبیب روشن رای
[M2]سوده در راه کسب حکمت پای
[B][M1]برده در علم محنت تحصیل
[M2]کرده آن را ز آزمون تکمیل
[B][M1]مقبلی مشفقی نکوکاری
[M2]خاطری زو ندیده آزاری
[B][M1]با همه بذله گوی و خندان روی
[M2]با همه مهربان و نیکو خوی
[B][M1]نه در ابروش چین ز سنگدلی
[M2]نه گره بر جبین ز تنگدلی
[B][M1]طلعت او شفای بیماران
[M2]خنده اش راحت جگر خواران
[B][M1]مترقب لقای یزدان را
[M2]مترصد رضای رضوان را
[B][M1]دست او در سبب چو اهل حجاب
[M2]دل او با مسبب الاسباب
[A]
[B][M1]شافعی آن امام مطلبی
[M2]گفتی این نکته با ذکی و غبی
[B][M1]که دریغا که دانش اندوزان
[M2]شمع علم شریعت افروزان
[B][M1]علم طب را که کار ایشان بود
[M2]به نصاری گذاشتند و یهود
[B][M1]ساختند آن گروه فرزانه
[M2]آشنا را رهین بیگانه
[B][M1]گر چه بر طب چو علم های دگر
[M2]نتوان یافت جز به کسب ظفر
[B][M1]آن نه چون دیگران در او کافیست
[M2]اصل در وی طبیعت صافیست
[B][M1]بس دقایق در او که پیش آید
[M2]که به درس و کتاب نگشاید
[B][M1]فطنتی یابد اندر او ازلی
[M2]که خفیات ازان شوند جلی
[B][M1]آن نه مقدور سعی انسانی ست
[M2]بلکه فیضی ز فضل یزدانی ست
[A]
[B][M1]به یکی از ملوک سامانی
[M2]داشت دوران طبیبی ارزانی
[B][M1]در همه کارها بدو همدم
[M2]در همه رازها بدو محرم
[B][M1]دادیش در حضور خود پیوست
[M2]نبض جمع مخدرات به دست
[B][M1]روزی از گفت و گوی خلق خلاص
[M2]بود با او درون خلوت خاص
[B][M1]پای نامحرمان از آنجا پی
[M2]نامه محرمان از آنجا طی
[B][M1]ناگه آمد کنیزکی چون ماه
[M2]خوان به کف پیش شاه گشت دو تاه
[B][M1]تا نهد خوان خوردنی به زمین
[M2]ریخت خلطی به پشت او رنگین
[B][M1]الف قامتش چون دال بماند
[M2]خم چو پیران دیر سال بماند
[B][M1]کرد چندان که زور راست نشد
[M2]پشت او آنچنان که خواست نشد
[B][M1]گفت با آن حکیم شاه کریم
[M2]کای شفابخش هر مزاج سقیم
[B][M1]هم درین دم گشای دست علاج
[M2]وارهانش ازین فساد مزاج
[B][M1]ماند حیران حکیم چون اسباب
[M2]بود بهر علاج او نایاب
[B][M1]دست زد معجرش ز فرق کشید
[M2]جامه اش را ز پیش و پس بدرید
[B][M1]از زهارش گشاد بند ازار
[M2]کرد بیرونش از سرین شلوار
[B][M1]غرقه شد زان خجالت اندر خوی
[M2]خلط بگداخت در مفاصل وی
[B][M1]قامت خود چو سرو بستان راست
[M2]کرد و آزاد از زمین برخاست
[B][M1]در طبیبی چو نیک ماهر بود
[M2]پیش او سر کار ظاهر بود
[B][M1]چون بماند از علاج جسمانی
[M2]دست زد در علاج نفسانی
[A]
[B][M1]بود در عهد بوعلی سینا
[M2]آن به کنه اصول طب بینا
[B][M1]ز آل بویه یکی ستوده خصال
[M2]شد ز ماخولیا پریشان حال
[B][M1]بانگ می زد که کم بود در ده
[M2]هیچ گاوی به سان من فربه
[B][M1]آشپز گر پزد هریسه ز من
[M2]گرددش گنج سیم کیسه ز من
[B][M1]زود باشید و حلق من ببرید
[M2]به دکان هریسه پز سپرید
[B][M1]صبح تا شام حال او این بود
[M2]با حریفان مقال او این بود
[B][M1]نگذشتی ز روز و شب دانگی
[M2]که چو گاوان نبودیش بانگی
[B][M1]که به زودی به کارد یا خنجر
[M2]بکشیدم که می شوم لاغر
[B][M1]تا به جایی رسید کو نه غذا
[M2]خورد از دست هیچ کس نه دوا
[B][M1]اهل طب راه عجز بسپردند
[M2]استعانت به بوعلی بردند
[B][M1]گفت سویش قدم نهید از راه
[M2]مژده گویان که بامداد پگاه
[B][M1]که رسد بهر کشتنت به شتاب
[M2]شنه در دست خواجه قصاب
[B][M1]رفت ازین مژده زور گرانیها
[M2]کرد اظهار شادمانی ها
[B][M1]بامدادان که بوعلی برخاست
[M2]شد سوی منزلش که گاو کجاست
[B][M1]آمد و خفت در میان سرای
[M2]که منم گاو هان و هان پیش آی
[B][M1]بوعلی دست و پاش سخت ببست
[M2]کارد بر کارد تیز کرد و نشست
[B][M1]برد قصاب وار کف سویش
[M2]دید هنجار پشت و پهلویش
[B][M1]گفت کین گاو لاغر است هنوز
[M2]مصلحت نیست کشتنش امروز
[B][M1]چند روزیش بر علف بندید
[M2]یک زمانش گرسنه مپسندید
[B][M1]تا چو فربه شود برانم تیغ
[M2]نبود افسوس ذبح او و دریغ
[B][M1]دست و پایش ز بند بگشادند
[M2]خوردنی هاش پیش بنهادند
[B][M1]هر چه دادندش از غذا و دوا
[M2]همه را خورد بی خلاف و ابا
[B][M1]تا چو گاوان ازان شود فربه
[M2]شد خود او از خیال گاوی به
[A]
[B][M1]شعر چه بود نوای مرغ خرد
[M2]شعر چه بود مثال ملک ابد
[B][M1]می شود قدر مرغ ازو روشن
[M2]که به گلخن در است یا گلشن
[B][M1]می سراید ز گلشن ملکوت
[M2]می کشد زان حریم قوت و قوت
[B][M1]مستمع را ز فتح باب فتوح
[M2]می دهد کام جان و راحت روح
[B][M1]یا خود از گلخن هوا و هوس
[M2]می زند دم ز دودناک نفس
[B][M1]سامعان را ز ذکر لابه و لاغ
[M2]محنت خاطر است و رنج دماغ
[B][M1]گر بود لفظ و معنیش با هم
[M2]این دقیق و لطیف و آن محکم
[B][M1]صیت او راه آسمان گیرد
[M2]نام شاعر هم جهان گیرد
[B][M1]ور بود از طبیعت تاریک
[M2]معنی او کثیف و لفظ رکیک
[B][M1]نرود از بروت او بالا
[M2]پیش ریشش بماند آن کالا
[B][M1]شعر باید چو چشمه سار زلال
[M2]از عقود لآل مالامال
[B][M1]نشود آب او حجاب گهر
[M2]بلکه گردد ز آب تازه و تر
[B][M1]نه چو آن چشمه گل آلوده
[M2]که در او قعر آب ننموده
[B][M1]نتوانی در او گهر جستن
[M2]بل کزو دست بایدت شستن
[B][M1]لفظ او تیره معنیش تاریک
[M2]ره به معنی ز لفظ او باریک
[B][M1]تا به فکرت درون نرنجانی
[M2]نکنی فهم آن به آسانی
[A]
[B][M1]حبذا شاعران مدحت سنج
[M2]پرده در مدح شهریاران رنج
[B][M1]نام ایشان ز جنبش اقلام
[M2]ثبت کرده به دفتر ایام
[B][M1]گر نمانده ست جسمشان زنده
[M2]اسمشان زنده ایست پاینده
[B][M1]رودکی آن که در همی سفتی
[M2]مدح سامانیان همی گفتی
[B][M1]چون به آن قوم همسفر می رفت
[M2]نه به آیین مختصر می رفت
[B][M1]صله نظم های همچو درش
[M2]بود در بار چارصد شترش
[B][M1]چون شتر زین رباط بیرون راند
[M2]بر زمین غیر شعر هیچ نماند
[B][M1]نام او را که می برند امروز
[M2]هست ازان شعر انجمن افروز
[B][M1]همچنین نام آل سامان را
[M2]نیک کاران و نیکنامان را
[B][M1]زنده از نظم خویش می دارد
[M2]وز پس پرده پیش می آرد
[B][M1]عنصری آن که داشت عنصر پاک
[M2]کم چو اویی فتد ز عنصر خاک
[B][M1]گوهر سلک چار عنصر بود
[M2]گوش گیتی ز نظم او پر بود
[B][M1]رودکی آنچه ز آل سامان یافت
[M2]او ز محمود بیشتر زان یافت
[B][M1]صله اش ساز و برگ خوشنودی
[M2]صله کش پیل های محمودی
[B][M1]مشک مدحش به آب شعر سرشت
[M2]کاخ اقبال را کتابه نوشت
[B][M1]صد ره از جای رفت کاخ و سرای
[M2]ماند جاوید آن کتابه به جای
[B][M1]وان معزی که خاص سنجر بود
[M2]در فصاحت زبان چو خنجر بود
[B][M1]خنجر آبدار و پر گوهر
[M2]گوهرش مدح شاه دین پرور
[B][M1]چون به مدحش شدی چو خنجر تیز
[M2]کردیش دست شاه گوهر ریز
[B][M1]گر چه صد گنج دست شاه فشاند
[M2]بر زمین غیر مدح شاه نماند
[B][M1]انوری هم چو مدح سنجر گفت
[M2]وین گرانمایه در به وصفش سفت
[B][M1]«گر دل و دست بحر و کان باشد
[M2]دل و دست خدایگان باشد»
[B][M1]بحر شد خشک و کان به زلزله ریخت
[M2]وان در از رشته بقا نگسیخت
[B][M1]با همه طمطراق خاقانی
[M2]بهر تاج آوران شروانی
[B][M1]گر چه دارد ز نغز گفتاری
[M2]مدح های هزار دیناری
[B][M1]نقد اهل جهان ز دینارش
[M2]نیست جز نقدهای گفتارش
[B][M1]رفت سعدی و دم ز یکرنگی
[M2]زدن او به سعد بن زنگی
[B][M1]به ز سعد و سرای و ایوانش
[M2]ذکر سعدیست در گلستانش
[B][M1]از سنایی و از نظامی دان
[M2]که ز دام اوفتادگان جهان
[B][M1]چون درین دامگاه یاد آرند
[M2]زان دو بهرامشاه یاد آرند
[B][M1]کو ظهیر آن به مدح نغمه سرای
[M2]کرده نه کرسی فلک ته پای
[B][M1]تا ببوسد رکاب ممدوحش
[M2]گردد ابواب رزق مفتوحش
[B][M1]نیست اکنون ز چاپلوسی او
[M2]جز حدیث رکاب بوسی او
[B][M1]از کمال گروه ساعدیان
[M2]نیست چیزی بجز سخن به میان
[B][M1]بود سلمان درین خراب آباد
[M2]مدح گوی اویس با دل شاد
[B][M1]بر زبان آنچه مانده زیشان است
[M2]چند بیتی ز نظم سلمان است
[B][M1]ای بس ایوان بر کشیده به چرخ
[M2]وی بسا قصر سر کشیده به چرخ
[B][M1]که برافراختند تاجوران
[M2]یادگاری به عالم گذران
[B][M1]تا ازین کوچگه چو درگذرند
[M2]جمع آیندگان در آن نگرند
[B][M1]یاد پیشینیان کنند از پس
[M2]به ثناشان برآورند نفس
[B][M1]چشم پوشیده چند بنشینی
[M2]خیز و چشمی گشای تا بینی
[B][M1]قصرها پست از زلازل دهر
[M2]قصریان بند در سلاسل قهر
[B][M1]زان بناها نمانده است آثار
[M2]جز کتابه به دفتر اشعار
[B][M1]وان عمارات را نه سر نه بن است
[M2]آنچه باقیست زان همین سخن است
[B][M1]یادگاری درین رباط کهن
[M2]نیست بهتر ز نظم و نثر سخن
[B][M1]به سخن زنگها زدوده شود
[M2]به سخن بندها گشوده شود
[B][M1]بس گره کافتد از زمانه به کار
[M2]که نماید گشادنش دشوار
[B][M1]ناگه از شیوه سخنرانی
[M2]نهد آن کار رو به آسانی
[A]
[B][M1]«گر عیب سر زلف بت از کاستن است
[M2]چه جای به غم نشستن و خاستن است
[B][M1]وقت طرب و نشاط و می خواستن است
[M2]کآرایش سرو هم ز پیراستن است »
[B][M1]بود ایاز آن به نیکویی ممتاز
[M2]از همه لعبتان چین و طراز
[B][M1]آفتابی ز آسمان امید
[M2]سروی از باغ رحمت جاوید
[B][M1]جبهه اش نور صبح بهروزی
[M2]کار او روز دولت افروزی
[B][M1]ابرویش قبله صفا کیشان
[M2]طاق محراب طاعت اندیشان
[B][M1]چشم او شیر گیر آهوی مست
[M2]صفت شیران ازو گرفته شکست
[B][M1]دهنی همچو عیش عاشق تنگ
[M2]دو لبش با سرشک او یکرنگ
[B][M1]غبغبش بود با ذقن به دو نیم
[M2]سیبی از میوه زار باغ نعیم
[B][M1]بر لبش همچو خضر تازه نبات
[M2]آمده تر برون ز آب حیات
[B][M1]متناسب ز فرق تا به قدم
[M2]متواضع ز شاه تا به حشم
[B][M1]هم ادب هم جمال با هم داشت
[M2]آنچه بیرون ازین بود کم داشت
[B][M1]در ادای حقوق خدمت شاه
[M2]ننشستی ز پای بیگه و گاه
[B][M1]خاطر شاه بود شیفته اش
[M2]وز جمال و ادب فریفته اش
[B][M1]یک شبی شه به بزم باده نشست
[M2]یافت تأثیر باده بر وی دست
[B][M1]دست عشقش بتافت دامن عقل
[M2]شوق وصلش بسوخت خرمن عقل
[B][M1]نقد جان در ره نیاز نهاد
[M2]چشم بر طلعت ایاز گشاد
[B][M1]دید زلفی که از بناگوشش
[M2]سرنگون سر نهاده بر دوشش
[B][M1]بند در بند و حلقه در حلقه
[M2]بند صد جان و دل به هر حلقه
[B][M1]سنبل خم گرفته تاب زده
[M2]حلقه بر روی آفتاب زده
[B][M1]خواست تا بر میان به هر تاری
[M2]بندد از دست عشق زناری
[B][M1]رسم دین از میانه برگیرد
[M2]شیوه کافری ز سر گیرد
[B][M1]عصمتش بانگ زد که هان محمود
[M2]سایه ات باد بر جهان ممدود
[B][M1]پیش ازان کت به کفر افتد کار
[M2]تیغ برکش به قطع این زنار
[B][M1]خجنر اندر کف ایاز نهاد
[M2]گفت کن لطف هر چه باداباد
[B][M1]قطع کن این کمند مشکین را
[M2]ور نه بر باد می دهم دین را
[B][M1]گفت ایاز از کجا برم ای شاه
[M2]تا که باشد به موجب دلخواه
[B][M1]گفت از نیمه زانکه نیمشب است
[M2]رفته یک نیمه زین شب طرب است
[B][M1]سازش از نیم زلف خویش تمام
[M2]تا رسیم از شب تمام به کام
[B][M1]چون ایاز این سخن ز شاه شنید
[M2]نیمی از زلف خویشتن ببرید
[B][M1]بوسه داد و به پیش شاه نهاد
[M2]شاه دست کرم به بذل گشاد
[B][M1]ریخت چندان در و زر و گوهر
[M2]بهر فرمان شنیدنش بر سر
[B][M1]که دگر پیش آن شه والا
[M2]نتوانست کرد سر بالا
[B][M1]شب بدینها به آخر انجامید
[M2]هر کس از شغل خود بیارامید
[B][M1]کرد بر شاه زور مستی و خواب
[M2]سر به بالین نهاد مست و خراب
[B][M1]خواب شب کرد و صبحدم برخاست
[M2]با نسیم سحر به هم برخاست
[B][M1]از حدیث شبانه یاد آورد
[M2]روز بد را ترانه یاد آورد
[B][M1]زلف ببریده را گرفت به دست
[M2]همچو ماتم رسیدگان بنشست
[B][M1]با دل خویش برگرفت خروش
[M2]که چه بد بود آنچه کردم دوش
[B][M1]بود عمر دراز زلف ایاز
[M2]روی برتافتم ز عمر دراز
[B][M1]نیمی از عمر خویش کم کردم
[M2]بر خود و عمر خود ستم کردم
[B][M1]صبر و هوشش فتاده در کم و کاست
[M2]گه به جا می نشست و گه می خاست
[B][M1]روز بگذشت و او قرار نیافت
[M2]هیچ کس ز اهل بار بار نیافت
[B][M1]بر در بار جمله صف بستند
[M2]منتظر بهر بار بنشستند
[B][M1]عنصری را شدند راهنمای
[M2]که برو خویش را به شاه نمای
[B][M1]بو که این عقده را گشاد دهی
[M2]رنج و اندوه او به باد دهی
[B][M1]عنصری را چو دید شاه از دور
[M2]گفت هستم ز شغل دوش نفور
[B][M1]حسب حالم ترانه ای ده ساز
[M2]که به عیش شبانم آیم باز
[B][M1]گفت شاها به باغ ملک تو در
[M2]هست سروی ایاز تازه و تر
[B][M1]دل پریشان مکن که گستاخی
[M2]برد از سرو تازه بر شاخی
[B][M1]باغبان سرو را چو پیراید
[M2]جز به پیراستن نیاراید
[B][M1]یک دوبیتی هم اندرین معنا
[M2]کرد بر مطربان شاه املا
[B][M1]در حریفان فتاد جوش و خروش
[M2]برگرفتند بانگ نوشانوش
[B][M1]وقت شه زان ترانه خرم شد
[M2]ساغر خرمی دمادم شد
[B][M1]دست همت ز تاج و تخت فشاند
[M2]عنصری را به پیش تخت نشاند
[B][M1]داد فرمان که گوهر آوردند
[M2]دهنش را سه باره پر کردند
[B][M1]آن دهانی که ریخت بر وی در
[M2]ساختش از سه باره گوهر پر
[B][M1]رفت آن عقد گوهرش ز دهان
[M2]ماند این سفته در به گوش جهان
[B][M1]آنچه باقی اگر چه خاک در است
[M2]به ز فانی اگر چه گنج زر است
[A]
[B][M1]شاعری را به خواجه ممدوح
[M2]که بر او ریخت بدره های فتوح
[B][M1]روزی اندر میان نقار افتاد
[M2]هر دو را زان نقار کار افتاد
[B][M1]گفت خواجه که شرم باد تو را
[M2]زانچه گویی، نماند یاد تو را
[B][M1]زان همه زر که عاری از همه عیب
[M2]بارها ریختم تو را در جیب
[B][M1]گفت شاعر که راست می گویی
[M2]زین سخن راه راست می پویی
[B][M1]لیک زان غافلی که من کردم
[M2]که تو را قبله سخن کردم
[B][M1]شعر من هست مرغ فرخ فال
[M2]وز مدیح تو نامه هاش به بال
[B][M1]تو نشسته درون دروازه
[M2]کرده از تو جهان پرآوازه
[B][M1]زر که دادی به من خدای گواست
[M2]که ازان یک درم نمانده به جاست
[B][M1]آن رفیق هزار قافله رفت
[M2]وین ز راه شکم به مزبله رفت
[B][M1]زان فروزد سخن گزار چراغ
[M2]زین بسوزد به رهگذار دماغ
[B][M1]زان به سر تاج افتخارت ماند
[M2]زین به فرقم غبار غارت ماند
[B][M1]هر یکی را ذخیره چیست ببین
[M2]با دل تنگ و تیره کیست ببین
[A]
[B][M1]عارفی بود در زمین هری
[M2]نام او سکه نگین هری
[B][M1]همتش دست در خدای زده
[M2]بر همه خلق پشت پای زده
[B][M1]یکی از سفلگان بازاری
[M2]نقد بازار او دل آزاری
[B][M1]پیش عارف دم ارادت زد
[M2]زان ارادت در سعادت زد
[B][M1]صبح تا شام خدمتش کردی
[M2]خوان کشیدی و سفره آوردی
[B][M1]لیک چون سفله بود و طبع پرست
[M2]بود آن پیش چشم او پیوست
[B][M1]روزه بگشاد روزی از خوانش
[M2]ریگی آمد ازان به دندانش
[B][M1]آن همه خدمت و ارادت او
[M2]گشت مغلوب رسم و عادت او
[B][M1]گویی آن ریگ بود سنگ فسان
[M2]کرد ازان سنگ تیز تیغ زبان
[B][M1]لطف و احسان خود شمار گرفت
[M2]هر یکی را نه صد هزار گرفت
[B][M1]که فلان چاشتت چه آوردم
[M2]یا فلان شب چه خدمتت کردم
[B][M1]زان مزعفر برنجها که ز قند
[M2]داشت شیرینیش به جان پیوند
[B][M1]زان حلاوای شکر و بادام
[M2]لب و دندان ازان رسیده به کام
[B][M1]زان ترش آشهای صفرا کش
[M2]برده طعمش ز اهل صفرا هش
[B][M1]عارف از گفت و گوی او آشفت
[M2]می شنیدم که زیر لب می گفت
[B][M1]که دو سه سال دیگ شویه خویش
[M2]که به میل دل دو رویه خویش
[B][M1]داده بود از هوای گوناگون
[M2]کرد در یک تغاره جمع اکنون
[B][M1]همه را ریخت بهر خجلت من
[M2]بر سر و روی و ریش و سبلت من
[B][M1]این چه آلودگیست کامد پیش
[M2]زین سفیهم ز نفس ساده خویش
[B][M1]به همه آب های روی زمین
[M2]نتوان یافتن خلاص از این
[B][M1]هیچ کس آشنای سفله مباد
[M2]منت آش و نان او مگشاد
[B][M1]خون دل به ز دیده پالودن
[M2]که ز پالوده اش لب آلودن
[A]
[B][M1]جامی از شعر و شاعری باز آی
[M2]با خموشی ز شعر دمساز آی
[B][M1]شعر شعر خیال بافتن است
[M2]بهر آن شعر مو شکافتن است
[B][M1]گر چو استاد کارگر همه سال
[M2]شعر بافی کنی بدین منوال
[B][M1]به عبث شکل موشکافی چند
[M2]شعر گویی و شعر بافی چند
[B][M1]نکند با تو بیش ازین ایام
[M2]کت به بافندگی برآرد نام
[B][M1]نیست از نام و ننگ رنگ تو را
[M2]گر ازین نام نیست ننگ تو را
[B][M1]نه چه گفتم چه جای این سخن است
[M2]رای دانا ورای این سخن است
[B][M1]هست همت چو مغز و کار چو پوست
[M2]کار هر کس به قدر همت اوست
[B][M1]کار فرخنده گشته از فرهنگ
[M2]کارگر را در او چه تهمت ننگ
[B][M1]همت مرد چون بلند بود
[M2]در همه کار ارجمند بود
[B][M1]نرسد جز بلند معراجی
[M2]خیر نساج را ز نساجی
[B][M1]کار کاید ز کارخانه خیر
[M2]در دو عالم بود نشانه خیر
[B][M1]نکند کز طبع خرده دان زاید
[M2]بهر شاهان خرده دان شاید
[B][M1]مدح دونان به نغز گفتاری
[M2]خرده دان را بود نگونساری
[B][M1]شیوه مادحی چو گیری پیش
[M2]مدح شاهان سرفراز اندیش
[B][M1]خاصه شاهی که از مسافت دور
[M2]مدت قطع آن سنین و شهور
[B][M1]مخلصی را به تنگنای خمول
[M2]بسته بر خود در خروج و دخول
[B][M1]نه ز نظمش جواهر منظوم
[M2]خوانده از نامه ثنا مرقوم
[B][M1]نه ز نثرش لآلی منثور
[M2]دیده در نامه دعا مسطور
[B][M1]به کرامند تحفه یاد کند
[M2]به گرامی هدیه شاد کند
[B][M1]چیست آن تحفه بدره زر ناب
[M2]وان هدیه عطیه نایاب
[B][M1]بدره ای بی شمار بدر در او
[M2]اخترانی بلند قدر در او
[B][M1]بدر تدویر و آفتاب درخش
[M2]لون شان طبع را مسرت بخش
[B][M1]عدد اخترانش بی شتلم
[M2]از اصول عدد دوازدهم
[B][M1]بر نصاب کواکب مرصود
[M2]گر شود کسر وی ز وی مفقود
[B][M1]لعبتانند جمله زرد لباس
[M2]به دو رویی به شهر روی شناس
[B][M1]روی سایند اگر به سنگ سیاه
[M2]زان شود تابناک سنگ چو ماه
[B][M1]رسته هر یک ز داغ آتش و دود
[M2]آتشین داغ بهر جان حسود
[B][M1]آنچه زین بیشتر ز شاه سعید
[M2]به فقیران نیکخواه رسید
[B][M1]کف جود ویش مضاعف ساخت
[M2]بحر را شرمسار زان کف ساخت
[B][M1]شاهدی کان سلاسل الذهب است
[M2]که ز بختش رسیده این لقب است
[B][M1]پایه ای دارد آنچنان عالی
[M2]که هلال آمدش به خلخالی
[B][M1]پای همت کشید ازان خلخال
[M2]کافسری بایدم گران مثقال
[B][M1]زان زری کامد از خزینه شاه
[M2]با خردمند قاصدی همراه
[B][M1]تا کنم زان به نیروی امید
[M2]افسر سرفرازی جاوید
[B][M1]گر چه زانجا که هست پایه فقر
[M2]که مبادا زوال سایه فقر
[B][M1]همه ملک جهان حقیر بود
[M2]زانکه آخر فناپذیر بود
[B][M1]لیک از آنجا که تحفه شاهیست
[M2]یاد کرد کمین هوا خواهیست
[B][M1]برق نور است زاسمان بلند
[M2]بر زمین فرود قدر نژند
[B][M1]قدر آن را قیاس نتوان کرد
[M2]جز ز شکرش اساس نتوان کرد
[B][M1]با دهان ز قیل و قال خموش
[M2]می کنم از زبان حال خروش
[B][M1]آن خروشی که گوش جان شنود
[M2]بلکه اهل خرد به آن گرود
[B][M1]گوش سر از سماع آن معزول
[M2]گوش سر بر سماع آن مجبول
[B][M1]تا بود در زمانه گفت و شنفت
[M2]تا بود قول آشکار و نهفت
[B][M1]گوش دهر از دعای شه پر باد
[M2]داعیان را به آن تفاخر باد
[B][M1]هر دعا را بقای آن مضمون
[M2]به سعادات سرمدی مقرون
[B][M1]همه مقبول و مستجاب شده
[M2]همه مقرون به فتح باب شده
[B][M1]بر همین نکته ختم شد مقصود
[M2]لله الحمد و العلی والجود
[END]