[START][A]
[B][M1]هرچند که رنگ و روی زیباست مرا،
[M2]چون لاله رخ و چو سَرْو بالاست مرا،
[B][M1]معلوم نشد که در طَرَبخانهٔ خاک
[M2]نقّاشِ ازل بهرِ چه آراست مرا؟
[A]
[B][M1]آورد به اِضطرارم اوّل به وجود،
[M2]جز حیرتم از حیات چیزی نفزود،
[B][M1]رفتیم به اِکراه و ندانیم چه بود
[M2]زین آمدن و بودن و رفتن مقصود!
[A]
[B][M1]از آمدنم نبود گردون را سود،
[M2]وز رفتن من جاه و جلالش نفزود؛
[B][M1]وز هیچ‌کسی نیز دو گوشم نشنود،
[M2]کاین آمدن و رفتنم از بهر چه بود!
[A]
[B][M1]ای دل تو به ادراکِ معمّا نرسی،
[M2]در نکتهٔ زیرکانِ دانا نرسی؛
[B][M1]اینجا ز می و جام بهشتی می‌ساز،
[M2]کانجا که بهشت است رسی یا نرسی 
[A]
[B][M1]دل سِرّ‌‌ِ حیات اگر کَماهی دانست،
[M2]در مرگ هم اسرار الهی دانست؛
[B][M1]امروز که با خودی، ندانستی هیچ،
[M2]فردا که ز خود رَوی چه خواهی دانست؟
[A]
[B][M1]* تا چند زنم به روی دریاها خشت،
[M2]بیزار شدم ز بت‌پرستان و کُنِشْت؛
[B][M1]خیام که گفت دوزخی خواهد بود؟
[M2]که رفت به دوزخ و که آمد ز بهشت؟
[A]
[B][M1]اسرار اَزَل را نه تو دانی و نه من،
[M2]وین حرفِ معمّا نه تو خوانی و نه من؛
[B][M1]هست از پس پرده گفت‌وگوی من و تو،
[M2]چون پرده برافتد، نه تو مانی و نه من.
[A]
[B][M1]این بحرِ وجود آمده بیرون ز نهفت،
[M2]کس نیست که این گوهرِ تحقیق بِسُفْت؛
[B][M1]هرکس سخنی از سَرِ سودا گفته‌است،
[M2]زان روی که هست، کس نمی‌داند گفت.
[A]
[B][M1]اَجرام که ساکنان این ایوان‌اند،
[M2]اسبابِ تَرَدُّدِ خردمندان‌اند،
[B][M1]هان تا سرِ رشتهٔ خِرَد گُم نکنی،
[M2]کانان که مُدَبّرند سرگردان‌اند!
[A]
[B][M1]دوری که در [او] آمدن و رفتنِ ماست،
[M2]او را نه نهایت، نه بدایت پیداست،
[B][M1]کس می‌نزند دمی درین معنی راست،
[M2]کاین آمدن از کجا و رفتن به کجاست!
[A]
[B][M1]دارنده چو ترکیبِ طِبایع آراست،
[M2]از بهرِ چه اوفْکَنْدَش اندر کم‌وکاست؟
[B][M1]گر نیک آمد، شکستن از بهرِ چه بود؟
[M2]ور نیک نیامد این صُوَر، عیب کراست؟
[A]
[B][M1]آنان ‌که محیطِ فضل و آداب شدند،
[M2]در جمعِ کمال شمعِ اَصحاب شدند،
[B][M1]رَه زین شبِ تاریک نبردند به روز،
[M2]گفتند فسانه‌ای و در خواب شدند.
[A]
[B][M1]* آنان‌ که ز پیش رفته‌اند ای ساقی،
[M2]در خاکِ غرور خفته‌اند ای ساقی،
[B][M1]رو باده خور و حقیقت از من بشنو:
[M2]باد است هر آن‌چه گفته‌اند ای ساقی.
[A]
[B][M1]* آن بیخبران که دُرّ‌ِ معنی سُفتند،
[M2]در چرخ به انواعْ سخن‌ها گفتند؛
[B][M1]آگه چو نگشتند بر اَسرارِ جهان،
[M2]اول زَنَخی زدند و آخر خفتند!
[A]
[B][M1]گاوی است بر آسمان قَرینِ پروین،
[M2]گاوی است دگر نهفته در زیر زمین؛
[B][M1]گر بینایی، چشمِ حقیقت بگشا:
[M2]زیر و زَبَرِ دو گاو مشتی خر بین.
[END]