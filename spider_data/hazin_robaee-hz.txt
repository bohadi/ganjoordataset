[START][A]
[B][M1]شد صید خم زلف رسایی دل ما
[M2]افتاد به دام اژدهایی دل ما
[B][M1]از بوی کباب می توان دانستن
[M2]کز عشق در آتش است جایی دل ما
[A]
[B][M1]ای چشم و چراغ دل غم دیدهٔ ما
[M2]در راه تو خاک شد دل و دیدهٔ ما
[B][M1]هجران تو بود، گفتمت تا دانی
[M2]تاراجگر بساط برچیدهٔ ما
[A]
[B][M1]لعلت به فسون نبرد از دل تب و تاب
[M2]گر شکّر لطف داد و گر زهر عتاب
[B][M1]القصه که در عشق جگرسوز چو شمع
[M2]از آه در آتشیم و از اشک در آب
[A]
[B][M1]کردی دلم از حسن گلوسوز کباب
[M2]نه پرتو لطف دیده نه برق عتاب
[B][M1]خواهیم به عشق، نیم بسمل شده ماند
[M2]کز گرمی خون ماست، شمشیر تو آب
[A]
[B][M1]در دیدهٔ هر که شق کند پردهٔ خواب
[M2]سرتاسر آفاق بود موج سراب
[B][M1]ساقی، قدحی در ده از آن بادهٔ ناب
[M2]سرّ دو جهان بشنو ازین مست خراب
[A]
[B][M1]ای مطرب عاشقان نوای تو کجاست؟
[M2]ای ساقی جان آب بقای توکجاست؟
[B][M1]گیرم دل ما از نظر افتادهٔ توست
[M2]گیرایی مژگان رسای تو کجاست؟
[A]
[B][M1]سرمایه دهر، خاک بیزی ست،که هست
[M2]در مزرع حسرت اشک ریزی ست، که هست
[B][M1]آگاهی و دریافت، گران است که نیست
[M2]ارزانِ زمانه بی تمیزی ست، که هست
[A]
[B][M1]در کار زمانه هر که بیکارتر است
[M2]از عاقبت کار خبردارتر است
[B][M1]از باده ی غفلت از غم دهر ، حزین
[M2]هشیارتر است هرکه سرشارتر است
[A]
[B][M1]هر چند که ما رهرو و دنیا راه است
[M2]در راه نشستن خطر آگاه است
[B][M1]زین شرم نشسته ام که پیرایهٔ تن
[M2]گر برخیزم به قامتم کوتاه است
[A]
[B][M1]اوضاع زمانه لایق دیدن نیست
[M2]وضعی خوشتر ز چشم پوشیدن نیست
[B][M1]دانی ز چه پا کشیده ام در دامان؟
[M2]دنیا تنگ است، جای جنبیدن نیست
[A]
[B][M1]نوبت ز کیان به ماکیان افتاده ست
[M2]بازیّ شگرفی به میان افتاده ست
[B][M1]شاید که سپهر سفله رقصد ز نشاط
[M2]شمشیر زدن به دف زنان افتاده ست
[A]
[B][M1]در محفل آسمان سُها و خور هست
[M2]در بحر جهان هم صدف و هم در هست
[B][M1]تا خود چه بود قسمت روزی طلبان
[M2]هم مائدهٔ عیسی و هم آخور هست
[A]
[B][M1]خویی مه و مهر را به دلداری نیست
[M2]آبی در جوی ابر آذاری نیست
[B][M1]شد کشور عدل و جود و انصاف خراب
[M2]دیّار درین دیار پنداری نیست
[A]
[B][M1]دانم که به جز خدای قهّاری نیست
[M2]بر خاطرم از ظلم کسی باری نیست
[B][M1]ماهیت مخلوق نباشد غالب
[M2]مغلوبِ خدا شدن مرا عاری نیست
[A]
[B][M1]آن را که نصیب از خرد ادراک است
[M2]در معرکهٔ جهاد خود چالاک است
[B][M1]هر چندکه زنده پاک و مرده ست پلید
[M2]این نفس پلید چون بمیرد پاک است
[A]
[B][M1]خورشید، علم به کوهساران زد و رفت
[M2]دلدار، در امیدواران زد و رفت
[B][M1]بلبل، دستان نوبهاران زد و رفت
[M2]گل، خنده به وضع روزگاران زد و رفت
[A]
[B][M1]هر چند که خصمی سپهر از جهل است
[M2]آسان گذرد به خاطری کو اهل است
[B][M1]عاجز شده روزگار از خصمی ما
[M2]دشوار زمانه بس که بر ما سهل است
[A]
[B][M1]از عمر عزیز رفته افزون از شصت
[M2]گاهی در کار و گه به کوتاهی دست
[B][M1]گه سخرهٔ مستی و گهی هشیاری
[M2]امروز نشسته ام نه هشیار، نه مست
[A]
[B][M1]دل گم شده است، سینه پردازی هست
[M2]جان سوخته است، جلوهٔ نازی هست
[B][M1]زخمی نشود شکار، بی شست وخدنگ
[M2]خونین جگریم، ناوک اندازی هست
[A]
[B][M1]از دیده به دیده، ناوک اندازی هست
[M2]از سینه به سینه، قاصد رازی هست
[B][M1]خوانده ام رقم دفتر دلها، این بود
[M2]ما کارگهیم، کارپردازی هست
[A]
[B][M1]امّید گداست، تا در بازی هست
[M2]معشوق غنیّ و عشق را آزی هست
[B][M1]خسته به دواتند، نه با خسته دوا
[M2]بیچاره نیاز و چاره را نازی هست
[A]
[B][M1]داغی که بکاود سر پرشور کجاست؟
[M2]زخمی که گدازد دمِ ساطور کجاست؟
[B][M1]گرمی به دلم نمی کشد شعله، حزین
[M2]ای غیرت عشق، آتش طور کجاست؟
[A]
[B][M1]صد وادی بیکرانه درگوشه ی ماست
[M2]لخت دل بسته بر میان توشهٔ ماست
[B][M1]ای مور هوس، بهره ای از ما نبری
[M2]برقی به کمین بردن خوشهٔ ماست
[A]
[B][M1]ای شاخ امید، برگ و بار تو کجاست؟
[M2]فصل تو کدام و نوبهار تو کجاست؟
[B][M1]چون موج ، تپیدنم به جایی نرسید
[M2]ای بحر محیط غم، کنار تو کجاست؟
[A]
[B][M1]آلوده ی کام دل مشو، کام آن است
[M2]هرگز طمع دانه مکن، دام آن است
[B][M1]در دایره ی فلک چه سرگردانی؟
[M2]آغاز تو هر چه بود، انجام آن است
[A]
[B][M1]آن غنچه که نشکفد به گلشن لب ماست
[M2]کامی که روا نمی شود مطلب ماست
[B][M1]در عشق دو چیز است که پایانش نیست
[M2]اول سر زلف یار و آخر شب ماست
[A]
[B][M1]از داغ فراق سینه ام جوشان است
[M2]هوش من شوریده ز مدهوشان است
[B][M1]در بزم تو، شمع گوید احوال مرا
[M2]این چرب زبان وکیل خاموشان است
[A]
[B][M1]ازگریهٔ من دیدهٔ اختر شور است
[M2]وز ناله ی من دل ملک رنجور است
[B][M1]گردون نبود حریف پیمانهٔ عشق
[M2]این رطل گرانتر از سر مخمور است
[A]
[B][M1]عشق است سلیمان و دل انگشتر اوست
[M2]داغ جگرم سیاهی لشکر اوست
[B][M1]قالب نی و جان ناشکیباست نوا
[M2]نالیدن ما از لب چون شکر اوست
[A]
[B][M1]هر چند سپهر فکرم اختربار است
[M2]بر دوش زبان، سخنوری سربار است
[B][M1]از خامهٔ تیره بخت خود ممنونم
[M2]این ابر سیاهی ست که گوهربار است
[A]
[B][M1]ای ساقی عاشقان، می ناب کجاست؟
[M2]ای خضره ره سوختگان، آب کجاست؟
[B][M1]عمریست که بی تو تشنهٔ خون خودم
[M2]آن خنجر مژگان سیه تاب کجاست؟
[A]
[B][M1]عهدیست که آشنا و بیگانه یکیست
[M2]نرخ خزف وگوهر یکدانه یکیست
[B][M1]در گوش گران خفتگان شب جهل
[M2]آیات کتاب حق و افسانه یکیست
[A]
[B][M1]ساقی، قدحی که دور گلزار گذشت
[M2]مطرب، غزلی که وقت گفتارگذشت
[B][M1]ای همنفس، از بهر دل زار بگو
[M2]افسانهٔ آن شبی که با یارگذشت
[A]
[B][M1]عشق است که درد من و درمان من است
[M2]دین من و پیر من و ایمان من است
[B][M1]خون از بن هر مو نفشانم چه کنم؟
[M2]زان نشتر غمزه ای که در جان من است
[A]
[B][M1]افسانهٔ عشق، راز پنهان من است
[M2]صد چاک چو جیب گل، گریبان من است
[B][M1]زاهد، ره اسلام مداری بگذار
[M2]دین را به بتان باختن ایمان من است
[A]
[B][M1]یار است که در ظلمت امکان شمع است
[M2]خود، راز و نیاز و خویشتن هم سمع است
[B][M1]هر دیده که یافت نور تحقیق، حزین
[M2]غیر از واحد ندید، هر جا جمع است
[A]
[B][M1]این کوچهٔ عمر، وحشت افزا راهی ست
[M2]حیرت زده است هرکجا آگاهی ست
[B][M1]بازیگر روزگار را معرکه هاست
[M2]میدان جهان، طرفه تماشا گاهی ست
[A]
[B][M1]غمنامهٔ ما خواند و جوابی ننوشت
[M2]از لطف گذشتیم و عتابی ننوشت
[B][M1]خاطر به امید ستمش خوش می بود
[M2]بی رحم، خراجی به خرابی ننوشت
[A]
[B][M1]افسوس که درد عشق و درمان هم نیست
[M2]داغ دل گرم و مهر جانان هم نیست
[B][M1]خون در طلب نعمت الوان نخورم
[M2]تنها نه که نان نمانده، دندان هم نیست
[A]
[B][M1]هستی بزمی ست، انجمن سازی هست
[M2]عالم نطعی ست، پنج و شش بازی هست
[B][M1]در جام جم و مهر سلیمان این بود
[M2]ما کارگهیم، کارپردازی هست
[A]
[B][M1]یار آینه حسن دلارای خود است
[M2]یک دیدهٔ محو، در تماشای خود است
[B][M1]این حسنِ غیور برنمی تابد غیر
[M2]موسی و عصا و طور سینای خود است
[A]
[B][M1]آن را که رسوم عشقبازی اصل است
[M2]آسوده ز دوری و خلاص از فصل است
[B][M1]در نامه ی عاشقان نباشد فصلی
[M2]افسانهٔ عشق، وصل اندر وصل است
[A]
[B][M1]داغم به دل از دو گوهر نایاب است
[M2]کز وی جگرم کباب و دل در تاب است
[B][M1]می گویم اگر تاب شنیدن داری
[M2]فقدان شباب و فرقت احباب است
[A]
[B][M1]از حرف وداع، دیده جیحون شد و رفت
[M2]هوش از سر سودا زده مجنون شد و رفت
[B][M1]تن شعله کشید و دود آهی برخاست
[M2]دل خون شد و خون ز دیده بیرون شد و رفت
[A]
[B][M1]بی ضامن و رهن، وام می باید، نیست
[M2]عنقا ما را به دام می باید، نیست
[B][M1]دندان که معطل است، درکامم هست
[M2]نانی که صباح و شام می باید، نیست
[A]
[B][M1]هند است و جهان به کام می باید اوا نیست
[M2]پاس هر خاص و عام می باید اوا نیست
[B][M1]تا حامله سازیم بزرگانش را
[M2]یک مشت زر حرام می باید اوا نیست
[A]
[B][M1]در هند اگر کسی نرنجد از راست
[M2]گویم طبقات خلق را بی کم و کاست
[B][M1]پنجی ست که شش نمی توانش کردن
[M2]پاچیّ و دیوث و قحبه و حیز و گداست
[A]
[B][M1]دل خوش نکند نالهٔ زاری که مراست
[M2]وز گریه نمی رود غباری که مراست
[B][M1]با همّت من دولت دنیا چه کند؟
[M2]این میکده نشکند خماری که مراست
[A]
[B][M1]دیدیم، سواد هند حیرت زار است
[M2]روز کِه و مِه چو شام هجران تار است
[B][M1]بسته ست به کار همه شان بخت گره
[M2]اینجا گِرِه گشاده در شلوار است
[A]
[B][M1]در زیر فلک نالهٔ ما بی اثر است
[M2]بی دردان را ز درد ما کی خبر است؟
[B][M1]از تنگی جا، ذوق اسیری دارم
[M2]کز حلقهٔ دام، کلبه ام تنگ تر است
[A]
[B][M1]دردانهٔ دریای حقیقت درد است
[M2]درد است که میزان عیار مرد است
[B][M1]ای خاک ره یار، عزیزش می دار
[M2]این طفل یتیم اشک، غم پرورد است
[A]
[B][M1]ای سینه بنال، ناله کار من و توست
[M2]ای ناله ببال، روزگار من و توست
[B][M1]ای دل برخیز تا ز دنیا برویم
[M2]دهری ست که زندگیش عار من و توست
[A]
[B][M1]ساقی، رگ ابر آبداری برخاست
[M2]گویا که ز چشم می گساری برخاست
[B][M1]تا آینهٔ جام گرفتی در دست
[M2]زآیینهٔ خاطرم غباری برخاست
[A]
[B][M1]ای تیره شب فراق، پایان وقت است
[M2]ای صبح بکش سر از گریبان، وقت است
[B][M1]خون شد دل سنگ از اثر نالهٔ ما
[M2]ای زمزمهٔ مرغ سحر خوان، وقت است
[A]
[B][M1]با ما زاهد، خیال خامت عبث است
[M2]وز سبحه به کف، دانه و دامت عبث است
[B][M1]سودی ندهد شهرهٔ شهری گشتن
[M2]ردّ خاصی، قبول عامت عبث است
[A]
[B][M1]دردا که دری نسفته می باید رفت
[M2]راز دل خود نگفته می باید رفت
[B][M1]می باید داد، جان شیرین بی تو
[M2]تلخی ز تو ناشنفته می باید رفت
[A]
[B][M1]ما را لب لعل فام می باید، نیست
[M2]این شهد نصیب کام می باید، نیست
[B][M1]هجری که سرم خمار ازو دارد، هست
[M2]وصلی که مرا مدام می باید، نیست
[A]
[B][M1]از روی تو شمع سان نگاهم همه سوخت
[M2]وز گرمی خویت اشک و آهم همه سوخت
[B][M1]دامان از اشک سبزه زاری شده بود
[M2]برقی بدرخشید و گیاهم همه سوخت
[A]
[B][M1]از صومعه تا میکده، پر راهی نیست
[M2]از کعبه به بتخانه شبانگاهی نیست
[B][M1]بخرام به طور عشقبازان و ببین
[M2]کس نیست که در ذکر انا اللّهی نیست
[A]
[B][M1]از خصمی مردمان مرا حال نکوست
[M2]یاران همه دشمنند، خصمان همه دوست
[B][M1]با هر که دل آرمید از دوست رمید
[M2]وز هر که بتافت روی دل جانب اوست
[A]
[B][M1]آن دیده، که بازاری عشاقش خوست
[M2]روی طلب راه نوردان با اوست
[B][M1]پرسید که: مِن اَینَ اِلی اینَ تَروحُ
[M2]گفتم از دوست، هم روم باز به دوست
[A]
[B][M1]دیوانه دلم، یارِِ دل آسایی نیست
[M2]شوریده سرم دامن صحرایی نیست
[B][M1]لحن داوود و حسن یوسف، خوار است
[M2]گوش شنوا و چشم بینایی نیست
[A]
[B][M1]مردی که میان دردمندان فرد است
[M2]تنها دل ماست کز دیار درد است
[B][M1]آنکس که دهد غسل ولادت خود را
[M2]ز آلایش امّهات سفلی، مرد است
[A]
[B][M1]دلبر بسیار و دل نگهدار کم است
[M2]دلدار کم و چه کم که بسیار کم است
[B][M1]گویند به عالم تو چرا بی یاری؟
[M2]یاران چه کنم؟ یار وفادار کم است
[A]
[B][M1]دانی که به من در غمت آیا چه گذشت؟
[M2]بر سرچون شمع،بی تو شبها چه گذشت؟
[B][M1]از درد فراق، ما ز خود بی خبریم
[M2]آیا خبرت هست که بر ما چه گذشت؟
[A]
[B][M1]دوران به نشاط و غم صلایی زد و رفت
[M2]بلبل ز سر شاخ، نوایی زد و رفت
[B][M1]گل نیز شکرخند به جایی زد و رفت
[M2]آمد رگ ابر، هایهایی زد و رفت
[A]
[B][M1]دیشب طربی بر دل غمناکم ریخت
[M2]هر بخیه که داشت، سینهٔ چاکم ریخت
[B][M1]شبنم به کنار چشم نمناکم ریخت
[M2]ابری دو سه قطره اشک بر خاکم ریخت
[A]
[B][M1]بسته ست زبانم و بیان در سیر است
[M2]تن ساکن اگر بود، روان در سیر است
[B][M1]آواره تر از توست، کلام تو حزین
[M2]برگرد جهان گشت و همان در سیر است
[A]
[B][M1]از حوصلهٔ صبر، غمت بیرون است
[M2]هر لحظه دل از فراق، دیگرگون است
[B][M1]با دیده چه سازیم که چون شب باز است؟
[M2]از شوق چه گوییم که روزافزون است
[A]
[B][M1]هرحند که حسن و عشق، مستور به است
[M2]آیات نیاز و ناز، مشهور به است
[B][M1]هر سینه که داغ نیست، خشت لحد است
[M2]زان لب که ننالید، لب گور به است
[A]
[B][M1]گر خاک شوی، در ره دلدار خوش است
[M2]ور نازکشی، ناز خریدار خوش است
[B][M1]در خواری عشق، خودفروشیست، هنر
[M2]افسانهٔ ما بر سر بازار خوش است
[A]
[B][M1]دم سردی زاهدان کافورمزاج
[M2]افسرد حرارت به عروق و اوداج
[B][M1]پر بی مزه گشته دور گردون، چه شدند
[M2]آنها که دهند دور پیمانه رواج؟
[A]
[B][M1]اندوه جهان و شادمانی همه هیچ
[M2]سرمایهٔ روزگارِ فانی همه هیچ
[B][M1]یاد این سخن از تجربه کاران دارم
[M2]غیر از غم یار جاودانی همه هیچ
[A]
[B][M1]بلبل سر کرد ناله هنگام صبوح
[M2]پیمانه گرفت لاله هنگام صبوح
[B][M1]احوال خمار شب به ساقی گفتم
[M2]پر کرد مرا پیاله هنگام صبوح
[A]
[B][M1]در دهر دنی که هست شیرینش تلخ
[M2]یک دم نزدیم خوش نه در شام و نه بلخ
[B][M1]قدّم چو هلال شد ز بار مه و سال
[M2]تا چند بریم غره را بازبه سلخ؟
[A]
[B][M1]با تنگدلی حوصلهٔ ماست فراخ
[M2]در دیدهٔ ما یکی بود گلخن و کاخ
[B][M1]ما سینه زنیم بر در و بام قفس
[M2]چندان که پرد مرغ چمن شاخ به شاخ
[A]
[B][M1]ابنای زمانه، لولیان آیینند
[M2]مدخوله روزگار، بی کابینند
[B][M1]ابلیس بود عامل و تلبیس، رئیس
[M2]در دهکده ای که خواجه تاشان اینند
[A]
[B][M1]گر طالع پست، نارساییها کرد
[M2]ور اشهب عمر، بادپاییها کرد
[B][M1]رسم عجبی نبود و آیین نوی
[M2]گر قحبهٔ دهر، بی وفایی ها کرد
[A]
[B][M1]خورشید رخ تو تا دل افروز نشد
[M2]ما را شب بخت تیره فیروز نشد
[B][M1]از داغ تو سینه راحت اندوز نشد
[M2]هرگز به چراغ، شام کس روز نشد
[A]
[B][M1]اکسیر محبت رخ ما کاهی کرد
[M2]هجران ستیزه کار، جانکاهی کرد
[B][M1]از چرخ بلند، سینه خالی کردن
[M2]دشوار نبود، ناله کوتاهی کرد
[A]
[B][M1]در هجر تو ناله سینه فرسایی کرد
[M2]ابر مژه خون دیده پالایی کرد
[B][M1]فرهاد غم تو آهنین بازو بود
[M2]بیهوده دل صبور خارایی کرد
[A]
[B][M1]شاخ گل من نظر به خاری نکند
[M2]رحمی به دل سینه فگاری نکند
[B][M1]ترسم نبرد دل از خروشیدن سود
[M2]ما خوار شویم و ناله کاری نکند
[A]
[B][M1]دل در غم عشق، کامرانی نکند
[M2]تا ناله درفش کاویانی نکند
[B][M1]با یار گرانباری دل گفتم، گفت
[M2]بار غم ما به دل گرانی نکند
[A]
[B][M1]پیوسته دی و تموز دم سردی کرد
[M2]با دردکشان زمانه بی دردی کرد
[B][M1]آه سحر و ناله به جایی نرسید
[M2]طالع پستی و دهر نامردی کرد
[A]
[B][M1]یک چند دل از پی تمنا گردید
[M2]جانم هدف طعنه اعدا گردید
[B][M1]گردید ز هر طرف چو راهم بسته
[M2]راه سر کوی دوست پیدا گردید
[A]
[B][M1]تا بر لب عاشق می گلگون ناید
[M2]از دیده نمی شود شط خون ناید
[B][M1]خود را به خم باده درانداز حزین
[M2]هر بار، سبو درست بیرون ناید
[A]
[B][M1]آمد به برم یار و چه زیبا آمد!
[M2]آرامش جان ناشکیبا آمد
[B][M1]عاری ز خودی شدم، حیاتم بخشید
[M2]آن کهنه پلاس رفت و دیبا آمد
[A]
[B][M1]عالی گهران و خوش عیاران رفتند
[M2]از نقد وفا خزینه داران رفتند
[B][M1]بی یار نیم اگر چه بی یار منم
[M2]من ماندم و غم، چو غمگساران رفتند
[A]
[B][M1]گفتم که به یاد یار خواهی آمد
[M2]یا خون شده در کنار خواهی آمد
[B][M1]نه زان اثری نه زین نشانِ نظری
[M2]ای دل، توکجا به کار خواهی آمد؟
[A]
[B][M1]یا رب چه شود گرکرمت یار افتد؟
[M2]لطفت به شکستگان پرستار افتد
[B][M1]غمخوارگی خلق جهان را دیدم
[M2]مگذار که با غیر توام کار افتد
[A]
[B][M1]آن بی خردی که شوم چون زاغ افتد
[M2]از گلشن فیض، قسمتش داغ افتد
[B][M1]بر شاخ چو سنگ می زند رهگذری
[M2]گیرم که فتاد میوه، در باغ افتد
[A]
[B][M1]نزدیک بود ز لب هوا بردارد
[M2]آهی که سپهر را ز جا بردارد
[B][M1]عمریست که استوار دارم پا را
[M2]جایی که سپند گرم پا بردارد
[A]
[B][M1]دهرم به شکنج انزوا می دارد
[M2]وین مظلمه را چرخ روا می دارد
[B][M1]در محفل افسرده دوران بخیل
[M2]زانوست که کاسه ای به ما می دارد
[A]
[B][M1]گفتم ز غمت غنچهٔ دل وا نشود
[M2]گفتا چه فضولی ست، شود یا نشود
[B][M1]بیهوده چه نالی از گرانباری دل؟
[M2]گر غم غم ماست، بار دلها نشود
[A]
[B][M1]نظّارهٔ زشت، دیده را میل کشید
[M2]سرمایهٔ عزّتم به تنزیل کشید
[B][M1]درّاعه بخت سبز ما را گردون
[M2]از خاک سیاه هند، در نیل کشید
[A]
[B][M1]باطل کیشان بر اهل حق چیر شدند
[M2]روبه بازان سگ صفت، شیر شدند
[B][M1]دجّال وشان، نام مسیحا کردند
[M2]کودک طبعان بوالهوس پیر شدند
[A]
[B][M1]الفاظ و معانی از کلامم نو شد
[M2]دیوان سخنوری به نامم نو شد
[B][M1]هر کهنه زمینِ پای فرسودِ قلم
[M2]از خامهٔ آسمان خرامم نو شد
[A]
[B][M1]ای آنکه غم تو عیش جاوبد بود
[M2]جاوید، نوید وصلت امّید بود
[B][M1]فرماندهی کشور خوبی از توست
[M2]بازیگر میدان تو، خورشید بود
[A]
[B][M1]آنان که به سودای تو داغ افروزند
[M2]از شعلهٔ شوق تو، دماغ افروزند
[B][M1]چشم ار کنم از روی تو روشن چه شود؟
[M2]رسم است، چراغ از چراغ افروزند
[A]
[B][M1]تا چند زمانه فتنه اندوز شود؟
[M2]هر گوشه، کمانِ کین سیه توز شود؟
[B][M1]زیبد که جهانیان به پشمی نخرند
[M2]ملکی که به کامِ پوستین دوز شود
[A]
[B][M1]عاقل تحصیل علم بیجا چه کند؟
[M2]در خرکده زمانه، دانا چه کند؟
[B][M1]خواهی که به عیش بگذرد، زر به کف آر
[M2]معشوقهٔ نان، قُلْتُ و قُلنا چه کند؟
[A]
[B][M1]تیغم به زبون کشی چو مانوس نبود
[M2]در قبضهٔ قدرتم جز افسوس نبود
[B][M1]زنگار گرفته گر ببینی چه عجب؟
[M2]شمشیر زدن به گربه ناموس نبود
[A]
[B][M1]دنیا طلب دنی، به دنیا ارزد
[M2]مفتون تمنا به تمنا ارزد
[B][M1]در عالم ایجاد ندیدیم حزین
[M2]چیزی که به دلبستگی ما ارزد
[A]
[B][M1]از عکس رخ تو، گلستان پیدا شد
[M2]وز سایه تو، سرو روان پیدا شد
[B][M1]خود جمله جهان صورت یکتایی توست
[M2]از هر دو کف تو، بحر و کان پیدا شد
[A]
[B][M1]در راه طلب، ناله هواخواهی کرد
[M2]دل همرهی آه سحرگاهی کرد
[B][M1]زد قاصد شوق دست و پایی که نداشت
[M2]دامان وصال یار، کوتاهی کرد
[A]
[B][M1]با کعبه چه کار اگر معاشی ندهند؟
[M2]مهمانی زنده، مرده لاشی ندهند
[B][M1]زان گشته به کربلا مجاور، زاهد
[M2]کاندر سر گور شمر، آشی ندهند
[A]
[B][M1]بربندی اگر به خون کمر را چه شود؟
[M2]لعلی کنی آبگون گهر را چه شود؟
[B][M1]در سینه فتاده بار غم بر سر هم
[M2]برداری اگر تو بار سر را چه شود؟
[A]
[B][M1]در ماتم تو چرا جگر خون نشود؟
[M2]زین واقعه چون دیده، جگرگون نشود؟
[B][M1]آید چو ز دشت کربلا یاد، حزین
[M2]عاقل به کدام حیله مجنون نشود؟
[A]
[B][M1]در عشق، رگ جان گرفتار برند
[M2]از شیر وفا، کودک بیمار بُرند
[B][M1]نام سر زلف یار، سودازدگان
[M2]در دیر مغان برند و زنّار بُرند
[A]
[B][M1]این شور نه آن لعل شکرریز فکند
[M2]جادوی نگاهِ معجزآمیز فکند
[B][M1]مستانه ز چشم او برآمد نگهی
[M2]آتش به نهاد زهد و پرهیز فکند
[A]
[B][M1]در ماتم تو شیون دلهاست بلند
[M2]با یاد تو، آهِ سینه فرساست، بلند
[B][M1]خونابهٔ اشکی که نمش تا سمک است
[M2]از فرق سماک، نیزه بالاست بلند
[A]
[B][M1]در ماتم تو، ملک و ملک شیون کرد
[M2]گردون کفن کبود در گردن کرد
[B][M1]دست غم تو ز ما مصیبت زدگان
[M2]هر جیب که داشت، چاک تا دامن کرد
[A]
[B][M1]دل می بری و خبر نداری که چه شد
[M2]زهرم دهی و به رو نیاری که چه شد
[B][M1]در ساغر بوالهوس که خاکش ستم است
[M2]خونین جگر مرا فشاری که چه شد؟
[A]
[B][M1]دل در غم هجر، بی قراری هاکرد
[M2]وین دیدهٔ طوفان زده زاریها کرد
[B][M1]با دامن وصل او نیفتاد حریف
[M2]این دست شکسته، پایداریها کرد
[A]
[B][M1]اول نگه تو فتنه انگیز نبود
[M2]بر هم زن هنگامهٔ پرهیز نبود
[B][M1]تا نقش نبسته بود یاقوت لبت
[M2]با آب، قران آتش تیز نبود
[A]
[B][M1]آنجا که رسوم ما و من برخیزد
[M2]ناسازی شیخ و برهمن برخیزد
[B][M1]پرچین نشود جبههٔ یکتایی او
[M2]موجی اگر از بحر کهن برخیزد
[A]
[B][M1]هر جلوه که آن نرگس عیار کند
[M2]خوبان طراز را دل افگار کند
[B][M1]گر چشم فسونگر نبود بر سر کار
[M2]جادوی که در بابلیان کار کند؟
[A]
[B][M1]سامانی و ثروتی نشد جمع، چه شد؟
[M2]بازیچهٔ دولتی نشد جمع، چه شد؟
[B][M1]گر عاقلی، از فقر پریشان نشوی
[M2]سرمایهٔ حسرتی نشد جمع، چه شد؟
[A]
[B][M1]شاهنشهی خلق جهان نتوان کرد
[M2]حمّالی این بار گران نتوان کرد
[B][M1]سر در ره این گنده کسان نتوان کرد
[M2]پاکاری این کونِ خران نتوان کرد
[A]
[B][M1]ابر آمد و سینه را به کهسار نهاد
[M2]گلگون بهار، پا به گلزار نهاد
[B][M1]یکبار بکش رطل گرانی، زاهد
[M2]از توبه نمی توان به دل، بار نهاد
[A]
[B][M1]خنگ تو به کوهِ عالی ارکان ماند
[M2]ور موج عرق زند، به عمّان ماند
[B][M1]در راهِ تکش، فلک به میدان ماند
[M2]خورشید به گو، سمش به چوگان ماند
[A]
[B][M1]بلبل به نوای آشنا می نازد
[M2]گلشن به دم پاک صبا می نازد
[B][M1]ما گر چه به کلک خود ننازیم حزین
[M2]تا هست، سخن به کلک ما می نازد
[A]
[B][M1]بر پای بت، از نیاز پیشانی زد
[M2]ناقوس فرنگ، در صنم خوانی زد
[B][M1]در حیرتم از دل، که به این سیرت و شان
[M2]بی شرم چه سان لاف مسلمانی زد؟
[A]
[B][M1]از گوشهٔ عزلتم جدا نتوان کرد
[M2]وز فقر، به دولتم جدا نتوان کرد
[B][M1]مجروحم و ذوق جان فشانی دارم
[M2]با تیغ ز همّتم جدا نتوان کرد
[A]
[B][M1]غیر از کف خالی که ز ما بر جا ماند
[M2]دیگر ز سبکروان، چه در دنیا ماند؟
[B][M1]یک کوچه فزون، نکرد تن همراهی
[M2]کوتاه قدم بود رفیق، از ما ماند
[A]
[B][M1]بر تیره شب من که دل و جان گرید
[M2]چون شمع لبم خندد و مژگان گرید
[B][M1]بالین مرا منت غمخواری نیست
[M2]بر غربت من شام غریبان گرید
[A]
[B][M1]عالی گهران، بنده نژادان منند
[M2]خونین جگران، مایه کسادان منند
[B][M1]در کشور خود، سلطنت ماست قدیم
[M2]پیران مغانه، خانه زادان منند
[A]
[B][M1]در دهر، به مستعار آلوده مگرد
[M2]هرگز به دی و بهار، آلوده مگرد
[B][M1]تن در رَهِ تو مشت غباری ست حزین
[M2]زنهار، به این غبار آلوده مگرد
[A]
[B][M1]گر نوح و دعای غرق، این دم می شد
[M2]دنیا یک دم به کام آدم می شد
[B][M1]تا این همه کثرت اندکی کم می شد
[M2]طاعون خری، کاش به عالم میشد
[A]
[B][M1]هرگه سخنی برلب اظهار رسد
[M2]بی مایه عزیزیش، طلبکار رسد
[B][M1]دزدند ز ما و می فروشند به ما
[M2]این راست بود که حق به حق دار رسد
[A]
[B][M1]افسرده دمان عهد ما، رشک یخند
[M2]با خلش ؟ میخ نعل بند زنخند
[B][M1]غارتگه ربزه شاعران مزرع ماست
[M2]این جانوران، مزرع ما را ملخند
[A]
[B][M1]از رهگذر دوست، صبایی نرسید
[M2]چشمم به وصال خاک پایی نرسید
[B][M1]دردا که ز درد ما کس آگاه نشد
[M2]فریاد که فریاد به جایی نرسید
[A]
[B][M1]زان پیش که دی آفت بستان گردد
[M2]اوراق گل از خزان پریشان گردد
[B][M1]ساقی، تو که ابر رحمتی، رشحه ببار
[M2]تا بلبل طبع من غزل خوان گردد
[A]
[B][M1]مشکل که دلم را نگهت شاد کند
[M2]یک عمر ز جور هجر اگر دادکند
[B][M1]چشمت به خدنگ غمزه نگشاید شست
[M2]هر چند نگاه عجز فریاد کند
[A]
[B][M1]دل، بندهٔ عشق است، کفیلی دارد
[M2]جان و تن سرگشته دلیلی دارد
[B][M1]آتشکدهٔ سینهٔ من خالی نیست
[M2]بتخانهٔ آزری خلیلی دارد
[A]
[B][M1]تا چند ز اشک بر رخم رنگ آید
[M2]مینای حیات به که بر سنگ آید
[B][M1]با خلق زمانه، زندگانی امروز
[M2]در زیر یک آسمان مرا ننگ آید
[A]
[B][M1]عشق تو سواد دیده را جیحون کرد
[M2]رشک تو دل از سینهٔ ما بیرون کرد
[B][M1]در وصل کنیم یاد ایام فراق
[M2]اندیشهٔ حرمان، دل ما را خون کرد
[A]
[B][M1]وبرانهٔ هند،کز صفا پاک بود
[M2]خاکش نمک دیدهٔ ادراک بود
[B][M1]آبش به بغل، شیشهٔ ساعت دارد
[M2]مینای حباب او پر از خاک بود
[A]
[B][M1]کمتر به وصال، قرعهٔ کار افتد
[M2]هجر است که در میانه بسیار افتد
[B][M1]یکبار تو را دیدم و از خویش شدم
[M2]تا کی دگر اتفاق دیدار افتد
[A]
[B][M1]گلگون سرشک، گرم جولانی کرد
[M2]خار مژه را لالهٔ نعمانی کرد
[B][M1]جان من از آتش فراق تو گداخت
[M2]این خارهٔ سخت، سست پیمانی کرد
[A]
[B][M1]بی پا و سران که هرزه گردی دارند
[M2]بر مرکب وهم، ره نوردی دارند
[B][M1]نقشی ز عیار قلبشان کس نزند
[M2]از سکهٔ زر، سکهٔ مردی دارند
[A]
[B][M1]ابنای زمان دُرد و صفا را ندهند
[M2]هرگز پر کاه کهربا را ندهند
[B][M1]این قوم، ولینعمت امثال خودند
[M2]تا سگ بود، استخوان هما را ندهند
[A]
[B][M1]حسنش، به می از حجاب بیرون آمد
[M2]عریان، آتش ز آب بیرون آمد
[B][M1]آمد سحری بر سر بالینم و گفت
[M2]برخیز که آفتاب بیرون آمد
[A]
[B][M1]گردد چو خراب تن، چه غم؟ جان باشد
[M2]ویران چو شود حباب، عمّان باشد
[B][M1]داد و ستد عشق زیانش سود است
[M2]گر جان برود چه باک؟ جانان باشد
[A]
[B][M1]جانان چو هوای جلوه ی ناز کند
[M2]هر ذرّه به اصل خویش پرواز کند
[B][M1]در پردهٔ اجمال، پسندد چو جمال
[M2]صد در ز تفاصیل شئون باز کند
[A]
[B][M1]حسن تو به یک جلوه گرفتارم کرد
[M2]وز نرگس مست، عشوه درکارم کرد
[B][M1]بی قدر متاع من خریدار نداشت
[M2]عشق تو به این قیمت و مقدارم کرد
[A]
[B][M1]کی بود که دل بستهٔ زنار نبود؟
[M2]جان در شکن طره، گرفتار نبود؟
[B][M1]سر در قدم پیر مغان می سودم
[M2]آن روزکه در بتکده، دیار نبود
[A]
[B][M1]زین پیش فلک چنین دل آزار نبود
[M2]هر مفعولی، فاعل مختار نبود
[B][M1]امروز به پشم و پنبه کار افتاده ست
[M2]مردی اول به ریش و دستار نبود
[A]
[B][M1]خوش آن که پیام ارجعی گوش کند
[M2]زان بادهٔ صافی، قدحی نوش کند
[B][M1]جان از می وصل، مست و مدهوش کند
[M2]وز هستی روپوش، فراموش کند
[A]
[B][M1]مستان لقا چو ارجعی گوش کنند
[M2]از هر چه جز او بود فراموش کنند
[B][M1]مردانه وداع خرد و هوش کنند
[M2]با شاهد جان، دست در آغوش کنند
[A]
[B][M1]با شعلهٔ آه، چشم گریان چه کند؟
[M2]با آتش برق، آب باران چه کند؟
[B][M1]هستند ز فیض، اهل صورت محروم
[M2]با غنچهٔ تصویر، بهاران چه کند؟
[A]
[B][M1]بر لب قدحی بعد هلاکم بگذار
[M2]سر در قدم طارم تاکم بگذار
[B][M1]لب تشنه مبادا گذرد مخموری
[M2]از باده خمی بر سر خاکم بگذار
[A]
[B][M1]در هجر حزین، از غم جانکاه بمیر
[M2]چون شمع سحرگاه، به یک آه بمیر
[B][M1]آن قدر نداری که درآیی به نجف
[M2]جان تو درآید، تو درین راه بمیر
[A]
[B][M1]ای دستخوش هزار سودا هشدار
[M2]ای غافل از اندیشهٔ عقبا هشدار
[B][M1]آسوده نشسته ای که جانی داری
[M2]تیغ اجل است در تقاضا، هشدار
[A]
[B][M1]با سرمه چو شد نرگس عیّار تو یار
[M2]شد چون دل شب، روز گرفتار تو تار
[B][M1]شوریده سر از طلعت مشهور تو هور
[M2]خونین جگر از گونهٔ گلنار تو نار
[A]
[B][M1]گر جلوهٔ دوست می کند عاشق سیر
[M2]دل، خواه به کعبه رو کند، خواه به دیر
[B][M1]آشفتهٔ یار را چه سودای خود است؟
[M2]مستغرق دوست را چه کار است به غیر؟
[A]
[B][M1]با داغ تو سال و ماه بردیم به سر
[M2]چون شمع به اشک و آه بردیم به سر
[B][M1]چون آینه از پرتو حیرانیها
[M2]با یار، به یک نگاه بردیم به سر
[A]
[B][M1]بس بوالعجب است زیر این چرخ اثیر
[M2]عبرتکده ای ست در نظر، عالم پیر
[B][M1]جان گشته به قید تن گرفتار، حزین
[M2]سیمرغ به دام عنکبوت است اسیر
[A]
[B][M1]ساقی قدحی از می گلفام بیار
[M2]هنگام صبوح مگذران، جام بیار
[B][M1]آن ناصیه سوز خرد خام بیار
[M2]وان چهره طراز کفر و اسلام بیار
[A]
[B][M1]مطرب مگذار دم، نی و چنگ بیار
[M2]از یار، پیامی به دل تنگ بیار
[B][M1]سوی قفس ای باد سحرگه، خبری
[M2]از حلقهٔ مرغان شباهنگ بیار
[A]
[B][M1]ای سوخته جان سپند، یاد تو به خیر
[M2]وی دردکش نژند، یاد تو به خیر
[B][M1]آوارهٔ کیستی؟ کجایی؟ چونی؟
[M2]آه ای دل مستمند، یاد تو به خیر
[A]
[B][M1]گر ترک کم و بیش کنی اولی تر
[M2]خو با دل درویش کنی، اولی تر
[B][M1]تا چند دوی بر درِ دونان پی وام؟
[M2]وام از شکم خویش کنی اولی تر
[A]
[B][M1]از خصمی روزگار بی مهر و تمیز
[M2]تا چند زنیم سینه بر خنجرِ تیز؟
[B][M1]نی ناخن تدبیر و نه بازوی ستیز
[M2]نه جای شکیبایی و نه پای گریز
[A]
[B][M1]مردانه حزین از سر دنیا برخیز
[M2]زین کهنه دمن، تو ای مسیحا برخیز
[B][M1]تنها تو درین انجمنی بیگانه
[M2]برخیز ازین میانه، تنها برخیز
[A]
[B][M1]خونم به کرشمه، ای جفاکیش مریز
[M2]الماس به زخم جگر ریش مریز
[B][M1]در ساغر خون دل که نذر لب توست
[M2]ترسم که شود شور، نمک بیش مریز
[A]
[B][M1]در راه خطیری که نشیب است و فراز
[M2]کورانه به پای خفتهٔ خویش مناز
[B][M1]تو مور ضعیف و صید معنی ست شگرف
[M2]مگشا پر پشّه را به جولانگه باز
[A]
[B][M1]از هند نجس، نجات می خواهم و بس
[M2]غسلی به شط فرات می خواهم و بس
[B][M1]مرگی که بود به کام دل در نجف است
[M2]از بهر همین حیات می خواهم و بس
[A]
[B][M1]از ظلمت هندِ سفله انگیز مترس
[M2]وز تیرگی شب ای سحرخیز مترس
[B][M1]هرگز باکی ز خصمی هند مدار
[M2]نامرد نیی، زحملهء حیز مترس
[A]
[B][M1]بخرید یکی خواجه، غلامی به هوس
[M2]پرسید از آن بنده ی پاکیزه نفس
[B][M1]کآیی به چه کار تا همانت سپرم؟
[M2]گفتش که همین به کار آزادی و بس
[A]
[B][M1]آنی که سر از سجدهٔ کوی تو نتافت[M2]نه روم و نه روس
[B][M1]بر قامت عزتت فلک حله نبافت[M2]جز اطلس و توس
[B][M1]مرغ دل ما دانهء وصل تو چشید[M2]امّا به شبی
[B][M1]یکبار کرم کردی و تکرار نیافت[M2]چون تخم خروس
[A]
[B][M1]این خرقهٔ پر زرق و ردای سالوس
[M2]ای دل به کجا برم؟ کزو به ناقوس
[B][M1]ازکشتهٔ خود به کف درین دشت سراب
[M2]جز آبلهٔ دانه ندارم، افسوس
[A]
[B][M1]تا چند به چنگ غم پنهانی خویش
[M2]روزی به شب آرم از گرانجانی خویش؟
[B][M1]یک شب خواهم به کام دل شرح دهم
[M2]با زلف تو، احوال پریشانی خویش
[A]
[B][M1]صوفی برخیز، باده صافیست بکش
[M2]خم گر نبود پیاله کافیست، بکش
[B][M1]بستان و بنوش هر چه ساقی دهدت
[M2]در ساغر اگر وعده خلافیست، بکش
[A]
[B][M1]ای عوج زمانه، قد چالاک بکش
[M2]گردن به عروج قبهٔ خاک بکش
[B][M1]بی قوت چرا نشسته ای بسته دهان
[M2]برخیز سری به ک.ن افلاک بکش
[A]
[B][M1]ای صورت و معنی تو را پستی فرض
[M2]از طبع، قد تو کو تهی برده به قرض
[B][M1]کوتاه تری یک گره از خایه به طول
[M2]با خایه برابری ولیکن در عرض
[A]
[B][M1]پنهان به سیه خانهٔ حرف است نقط
[M2]با آنکه ز نقطه شد پدید آن همه خط
[B][M1]یک نقطهٔ توحید درین دایره هاست
[M2]گر مردمک دیده نیفتد به غلط
[A]
[B][M1]تا عشق فکند در دلم تاب چو شمع
[M2]یک لمحه ندید دیدهام خواب چو شمع
[B][M1]فریاد ز مشرب سمندر زادم
[M2]زآتش رگ جان من خورد آب چو شمع
[A]
[B][M1]آسوده تویی چو سرو و سوسن در باغ
[M2]من سوخته ام به هجرت ای چشم و چراغ
[B][M1]داری دلی از فکر اسیران فارغ
[M2]دارم ز غم تو داغ دل بر سر داغ
[A]
[B][M1]چون عشق کشید تیغ هیجا ز غلاف
[M2]تسلیم فکند سر، که این گوی و مصاف
[B][M1]هرگز دلم از عشق نیامد به ستوه
[M2]سنگین نبود سایه سیمرغ به قاف
[A]
[B][M1]هرچند نوای آتشین دارد عشق
[M2]بشنو که حدیث دلنشین دارد عشق
[B][M1]سرمایه ده حیات دلها، نفسی
[M2]در سینه چو صبح راستین دارد عشق
[A]
[B][M1]صوفی که بود اساس کارش بر زرق
[M2]ژاژش به دهان، خاک سیاهش بر فرق
[B][M1]خضر ره اوا پای سست، در گام نخست
[M2]نوح دگران و خویش تا گردن غرق
[A]
[B][M1]چون لاله آتشین درین تیره مغاک
[M2]پیداست مرا داغ دل از سینهٔ چاک
[B][M1]فارغ ز خود، آسوده ز غیرم کردی
[M2]ای غیرت عشق، احسَنَ اللهُ جَزاک
[A]
[B][M1]میزان حقیم و امتحان و لَکَ لک ؟
[M2]تا باز نماییم گران را ز سبک
[B][M1]از ما نَرَمی چگونه، ای حیزِ خنک
[M2]ما بدرِ تمامیم و کتان تو تنک
[A]
[B][M1]گر نیست مرا طالع فیروز چه باک؟
[M2]ور طبع نگردد الفت آموز چه باک؟
[B][M1]باید چو ز همدمان بریدن پیوند
[M2]گر هم نفسی نباشد امروز چه باک؟
[A]
[B][M1]پختیم به کار خویش سودا، من و دل
[M2]شرمنده شدیم از تمنا من و دل
[B][M1]در عشق تو مانده ایم بی یار و دیار
[M2]تنها من و دل، خراب و رسوا من و دل
[A]
[B][M1]تا عشق تو گشت از ازل روزی دل
[M2]بربست میان را به غم اندوزی دل
[B][M1]درد تو کند مگر پرستاری جان
[M2]داغ تو کند مگر جگرسوزی دل
[A]
[B][M1]اندوه چو بیش شد گرفتم کم دل
[M2]دل ماتم من گرفت و من ماتم دل
[B][M1]امروز کجاست ور بود همدم دل؟
[M2]گفتن نتوان به غمگساران غم دل
[A]
[B][M1]جمعیت خویش را پریشان کردم
[M2]دل، بر سر جسم تیره ویران کردم
[B][M1]از کعبه تمام عمر دزدیدم خشت
[M2]تعمیر کلیسیای گبران کردم
[A]
[B][M1]از کام دل است بس که عریان دستم
[M2]کوتاه فتاده از گریبان دستم
[B][M1]از بس که گزیدهام به دندان غضب
[M2]خونین شده چون پنجهٔ مژگان دستم
[A]
[B][M1]آنم که به ملک نیستی سلطانم
[M2]با سامانم اگر چه بی سامانم
[B][M1]دیری ست چو آسیا درین کهنه سرا
[M2]سرگردانم که از چه سرگردانم
[A]
[B][M1]آنم که ز ذوق نیستی دلشادم
[M2]همواره خراب عشقم و آبادم
[B][M1]تو در طلب قبول عامی زاهد
[M2]من از طلب هر دو جهان آزادم
[A]
[B][M1]رخ، تازه به اشک ارغوانی دارم
[M2]از دولت عشق، کامرانی دارم
[B][M1]خون دل و اشک دیده و آه جگر
[M2]اینها همه از تو یار جانی دارم
[A]
[B][M1]یک چند، دل از آز هراسان کردیم
[M2]جمعیت خویش را پریشان کردیم
[B][M1]دیدیم که مشکل است سامان هوس
[M2]دشواریها به ترک، آسان کردیم
[A]
[B][M1]بشتاب دلا برگ سفر ساز کنیم
[M2]شاید در فیض بسته را باز کنیم
[B][M1]ما بلبل خوش صفیر عرشیم، بیا
[M2]زین تودهٔ خاک تیره، پرواز کنیم
[A]
[B][M1]بار خودی افکنم، سبکتاز روم
[M2]تا سایهٔ آن سرو سرافراز روم
[B][M1]سود از سفر خود نبود امّیدم
[M2]جز این که ره آمده را باز روم
[A]
[B][M1]داغ غم آن نگار مهوش دارم
[M2]چون شمع، تنی در آب و آتش دارم
[B][M1]الماس به زخم و نشترستان به جگر
[M2]با این همه شادم که دلی خوش دارم
[A]
[B][M1]زیبا صنما ز بی قراران توایم
[M2]ما دلشدگان سینه فگاران توایم
[B][M1]نبود ز چه رو گوشه ی چشمیت به ما؟
[M2]ای ساقی بزم، میگساران توایم
[A]
[B][M1]یارای زبان کو که ثنای تو کنیم؟
[M2]توصیف کمال کبریای تو کنیم؟
[B][M1]چیزی به بساط ما تهیدستان نیست
[M2]جانی که تو داده ای فدای تو کنیم
[A]
[B][M1]عشق تو کلیم طور سینای دلم
[M2]داغت حشم سینهٔ صحرای دلم
[B][M1]دردت که طبیب جان بی درد مباد
[M2]درمان غمم، مقصد اقصای دلم
[A]
[B][M1]جان در سر زلف تابناکی کردم
[M2]دل را صدف گوهر پاکی کردم
[B][M1]از همّت فقر خانه پرداز، حزین
[M2]در کاسهٔ دهر، مشت خاکی کردم
[A]
[B][M1]حال دل آسوده دلان سوخت دلم
[M2]بی دردیِ این بی خبران سوخت دلم
[B][M1]درد دل هیچکس مرا کار نکرد
[M2]بر حال سلامت طلبان سوخت دلم
[A]
[B][M1]صوفی برخیز های و هوبی بزنیم
[M2]آتش در دل به یاد رویی بزنیم
[B][M1]با سینهٔ تنگ، نعرهٔ مستانه
[M2]در نیم شبان بر سر کویی بزنیم
[A]
[B][M1]از ظلمت هستی خود آزاده منم
[M2]چون شمع به زیرتیغ، استاده منم
[B][M1]پیمانهٔ مشرب حریفان خالی ست
[M2]خمخانهء چرخ راکهن باده منم
[A]
[B][M1]چون شمع بود داغ جنون تاج سرم
[M2]آتش به جهانی زده مژگان ترم
[B][M1]عیبی نبود هست کساد ارگهرم
[M2]عیبم همه این است مه صاحب هنرم
[A]
[B][M1]ای هوش به می داده، فدای تو شوم
[M2]غارت زدهٔ باده، فدای تو شوم
[B][M1]در وصل تو هست هر چه می خواهد دل
[M2]ای جنّت آماده فدای تو شوم
[A]
[B][M1]چل سال کتاب جسم و جان را خواندیم
[M2]تاریخ زمین و آسمان را خواندیم
[B][M1]خواب عجبی فتاده بر دیدهٔ بخت
[M2]از بس که فسانهٔ جهان را خواندیم
[A]
[B][M1]زهرم به قدح دهی که می نوش مکن
[M2]در آتشم افکنی که هان جوش مکن
[B][M1]باری چو ز خون عاشقان می نوشی
[M2]این لخت کباب را فراموش مکن
[A]
[B][M1]از گنج، به مار صلح نتوان کردن
[M2]از باغ، به خار صلح نتوان کردن
[B][M1]در میکده ای که چرخ، دردی کش اوست
[M2]با رنج خمار صلح نتوان کردن
[A]
[B][M1]مقدور نشد ز دامن افشانی من
[M2]در جامهٔ زندگی، تن آسانی من
[B][M1]بر قامت کبریای آزادگیم
[M2]کوتاهی کرد، دلق عریانی من
[A]
[B][M1]تدبیر به کار من چه خواهد کردن؟
[M2]ساغر به خمار من چه خواهد کردن؟
[B][M1]گر عشق هزار شمع داغ افروزد
[M2]با این شب تار من چه خواهد کردن؟
[A]
[B][M1]وبرانی عشق، باشد آباد شدن
[M2]از قید هزار منت آزاد شدن
[B][M1]ناخن به خراش سینه داریم حزین
[M2]نبود هنری، امّت فرهاد شدن
[A]
[B][M1]ای بستهٔ آب و گل، چه خواهی کردن؟
[M2]ز اخوان صفا خجل چه خواهی کردن؟
[B][M1]دندان به جگر، گر نفشارد دردی
[M2]بی درد! به کار دل چه خواهی کردن؟
[A]
[B][M1]معنی طلبی، بساط صورت ته کن
[M2]بگذار حزین فسانه، ساز ره کن
[B][M1]در مجلس حال، قال را ره نبود
[M2]دل می خواهی زبان خود کوته کن
[A]
[B][M1]پیش کرمت دست تهی آوردم
[M2]نزد تو، کمیّ و کوتهی آوردم
[B][M1]بیماری هجر داشتم، جام وصال
[M2]نوشیدم و رویی به بهی آوردم
[A]
[B][M1]گر قدر به روستا نمی دارندم
[M2]در مصر معظّمان خریدارندم
[B][M1]تنها شده ام کنون درین غربتگاه
[M2]یاران به دیار خویش بسیارندم
[A]
[B][M1]تا کی گل عیش در چمنها جویم؟
[M2]آوارهٔ خود را به وطنها جویم؟
[B][M1]در پیچ و خم زلف بتان می گردم
[M2]شاید دل خود، درین شکنها جویم
[A]
[B][M1]پرسید ز یار خود، یکی از یاران
[M2]کی دوست بگو چگونه ای؟ گفت ای جان
[B][M1]فرسوده شد از خوردن نعمت دندان
[M2]لیک ازگله، یک روز نیاسود زبان
[A]
[B][M1]ای رهرو عشق، کاهلی پیشه مکن
[M2]در کالبد فسردگی ریشه مکن
[B][M1]جانان سر وصل پاکبازان دارد
[M2]گر جان طلبد بباز و اندیشه مکن
[A]
[B][M1]نه قصّهٔ سرسری، نه بازی ست سخن
[M2]خونین جگریّ و جانگدازیست سخن
[B][M1]مردانه قدم زن آنچنان کز شادی
[M2]نازد به خطابت که نیازی ست سخن
[A]
[B][M1]آن راحت جان و دل شیدایی من
[M2]گویا ز خدا خواست جگر خایی من
[B][M1]شب های غمت نگفت چون می گذرد
[M2]یک روز نکرد یاد تنهایی من
[A]
[B][M1]ای دیدهٔ زار من چه خواهی کردن؟
[M2]جز اشک نثار من چه خواهی کردن؟
[B][M1]با گریه نمانده است لخت جگری
[M2]در جیب و کنار من چه خواهی کردن؟
[A]
[B][M1]صوفی، اگرت هوای کشف است و یقین
[M2]بگذار حدیث نفس و بشنو ز حزین
[B][M1]از چلّه نشینی نشود کاری راست
[M2]پیوسته کمانِ کج بود چلّه نشین
[A]
[B][M1]یاران عزیز و نور بینایی من
[M2]رفتند چو هوش از سر سودایی من
[B][M1]رفتند و گذاشتند با بی کسیم
[M2]اندیشه نکردند ز تنهایی من
[A]
[B][M1]حق ظاهر و خلق در حجاب افزودن
[M2]سرچشمهٔ خورشید به خاک اندودن
[B][M1]تو بی خبر از قصور و ادراک خودی
[M2]موجود، نهان نمی تواند بودن
[A]
[B][M1]آمد سحر آن نگار خونین جگران
[M2]پرسید ز احوال منِ دل نگران
[B][M1]کردم ز فراق شکوه، خندان شد و گفت
[M2]من در دل و بی نصیب، کوته نظران
[A]
[B][M1]ای گل تو به بویی دل خود شاد مکن
[M2]با رنگ پریده جلوه بنیاد مکن
[B][M1]بلبل، تو هم افسانه فروشی بگذار
[M2]کار دل ماست عشق، فریاد مکن
[A]
[B][M1]ای بخت نژند در سیاهی بی تو
[M2]تن زار و نزار، چهره کاهی بی تو
[B][M1]با تو، سر و پا برهنه در کنج خراب
[M2]خوشتر که به تخت پادشاهی بی تو
[A]
[B][M1]ای خاک وفا رفته به باد از دل تو
[M2]یک دل به جهان نگشته شاد از دل تو
[B][M1]یکبار نمی رسی به داد دل من
[M2]داد از دل تو، هزار داد از دل تو
[A]
[B][M1]ای در دل هر قطره تمنّا از تو
[M2]وی در سر هر حباب سودا از تو
[B][M1]ممنون دل و دیدهٔ خونبار نیم
[M2]جام از تو و باده از تو، مینا از تو
[A]
[B][M1]ای دُرّ یتیم، دیده دریا از تو
[M2]آه از تو و ناله سینه فرسا از تو
[B][M1]خندان گذری ز چشم خونبار و خوشیم
[M2]دل از تو و دیده ازتو و ما از تو
[A]
[B][M1]ای عاشق محزون، دل ناشاد تو کو؟
[M2]وی کوه گرانِ درد، فرهاد تو کو؟
[B][M1]وحشی تری از خود به کمین داشته ای
[M2]ای صید به خون تپیده، صیاد تو کو؟
[A]
[B][M1]سرّ غم عشق را، ز بیگانه مجو
[M2]از واعظ بی خبر، جز افسانه مجو
[B][M1]مستم، ره هوشیاری از من مطلب
[M2]افسانهٔ عقل را ز دیوانه مجو
[A]
[B][M1]غفلت زده ام، خاطر آگاهم ده
[M2]افسرده دلم، آه سحرگاهم ده
[B][M1]عمری ست که رو از دو جهان تافته ام
[M2]ای قبلهٔ مقبلان، به خود راهم ده
[A]
[B][M1]ای صیت بزرگی به جهان افکنده
[M2]دین را به درم داده، شکم آکنده
[B][M1]فردا نبود یکی به معیارِ قبول
[M2]مقدارِ خدابنده و دنیابنده
[A]
[B][M1]ای بندهٔ دهرِ دون نواز گنده
[M2]با ک..ن خری ساخته، چون خربنده
[B][M1]از پستی و سرمستی و دیوانگیت
[M2]دشمن در خنده، دوستان شرمنده
[A]
[B][M1]تا چند حزین اسیر ماتم شده ای؟
[M2]با خلق زمانه از چه همدم شده ای؟
[B][M1]چون یار موافقی ندیدی، ز چه رو
[M2]در بند منافقان عالم شده ای؟
[A]
[B][M1]جانا چه بود که خاطری شاد کنی
[M2]وز لطف، دل خرابی آباد کنی
[B][M1]مرگی نبود غیر فراموشی تو
[M2]در خاک شوم زنده، گرم یاد کنی
[A]
[B][M1]تا ناله، درفش کاویانی نکنی
[M2]در کشور دهر، قهرمانی نکنی
[B][M1]گر جان طلبند، منت از بخت بدار
[M2]در مسلخ عشق، سخت جانی نکنی
[A]
[B][M1]آشفتهٔ دور روزگارم ساقی
[M2]درماندهٔ محنت خمارم ساقی
[B][M1]شرمندهٔ دست رعشه دارم ساقی
[M2]جامی به لب تشنه بدارم ساقی
[A]
[B][M1]رفتند ز بزم، میگساران ساقی
[M2]من مانده ام از گران خماران ساقی
[B][M1]چون لاله در انتظارِ ابرِ کف توست
[M2]داغ جگر سینه فگاران ساقی
[A]
[B][M1]بشکن قدح سپهر دون ای ساقی
[M2]می نیست درین جام نگون ای ساقی
[B][M1]مُردم ز خمار، بادهٔ ناب کجاست؟
[M2]تا چند توان کشید خون ای ساقی؟
[A]
[B][M1]صحراست ز سبزه، سبزفام ای ساقی
[M2]کار از گل و مل شود تمام ای ساقی
[B][M1]گو چرخ نگردد به مراد دل ما
[M2]کافیست به ما، گردش جام ای ساقی
[A]
[B][M1]ای درد، ز مرگ فکر درمان نکنی
[M2]آزار دل شکسته حالان نکنی
[B][M1]در جان، غم یار دارم آسان ندهم
[M2]ای محنت هجر، مردن آسان نکنی
[A]
[B][M1]ای دل، ره و رسم عاشقان نگذاری
[M2]درد و غم خویش رایگان نگذاری
[B][M1]دستت نرسد به دامن وصل، حزین
[M2]تا پا به سر هر دو جهان نگذاری
[A]
[B][M1]ای ناله، خلاف دردکیشان نکنی
[M2]غمّازی راز سینه ریشان نکنی
[B][M1]آهسته گذر کن ای صبا از زلفش
[M2]آنجا دل جمعی ست، پریشان نکنی
[A]
[B][M1]ای دوست چراغ چشم بیدار تویی
[M2]معشوق تویی، عاشق دیدار تویی
[B][M1]آشوب جهان، فتنهٔ بازار تویی
[M2]خود یوسف مصریّ و خریدار تویی
[A]
[B][M1]شوق ار به دیارت نرساند نرسی
[M2]در صفهٔ بارت نرساند، نرسی
[B][M1]در حضرت دوست غیر را راه نبود
[M2]گر عشق به یارت نرساند نرسی
[A]
[B][M1]هم درد و دوای دل افگار تویی
[M2]عاشق تویی و عشق تویی، یار تویی
[B][M1]پرگار تویی، نقطه تویی، دایره تو
[M2]یعنی که ز هر پرده، پدیدار تویی
[A]
[B][M1]ای خامه بسی نکته سرایی کردی
[M2]از زلف سخن گره گشایی کردی
[B][M1]صاحب دردی اگر به دادت نرسد
[M2]عمری به عبث هرزه درایی کردی
[A]
[B][M1]چون باد صبا، سبک عنانی نکنی
[M2]با زاغ و زغن، هم آشیانی نکنی
[B][M1]ای سرمه، به خاک تا توان یکسان شد
[M2]زنهار، به دیده ها گرانی نکنی
[A]
[B][M1]آلودهٔ زهد کرده ام دامانی
[M2]وجّهت مِنَ المسجدِ نحو الحانِ
[B][M1]ما رخت ز کوی نیکنامی بردیم
[M2]نستودِعُکُم معاشر الاخوانِ
[A]
[B][M1]زاهد، از عشق، دین به افسون نبری
[M2]روی ورع از میکده، گلگون نبری
[B][M1]تر ساختهای دامن تقوا از می
[M2]زبن آب، گلیم زهد بیرون نبری
[A]
[B][M1]تا چهره ز اشک ارغوانی نکنی
[M2]در محفل عیش، گل فشانی نکنی
[B][M1]هرگز چون شمع، جا به بزمت ندهند
[M2]گر با همه کس چرب زبانی نکنی
[A]
[B][M1]امروز دل است، زیر بار عجبی
[M2]دارد نفس صبح، غبار عجبی
[B][M1]کوتاهی قصه دیدم از عمر دراز
[M2]در گردش چرخ اوا روزگار عجبی
[A]
[B][M1]از می، لب غنچه گشت گلگون ساقی
[M2]چون لاله نشسته ایم در خون ساقی
[B][M1]اقبال تو می دهد ز ادبار نجات
[M2]تنگ آمدم از نکبت افیون ساقی
[A]
[B][M1]ای آنکه به لافگاه دعوی چستی
[M2]واندر طلب گوهر عرفان سستی
[B][M1]تا دریابی که در گره داری هیچ
[M2]کاش آنچه سپرده ای به خود، می جستی
[A]
[B][M1]خاموش حزین که گفتنی ها گفتی
[M2]با مثقب کلک خویش درها سفتی
[B][M1]اکنون خود را به کوی آزادان کش
[M2]خاری بودی، غنچه شدی، بشکفتی
[A]
[B][M1]در کعبه حزین ، امیر اسلام شوی
[M2]در دیر حریف باده و جام شوی
[B][M1]یا امّت عقل باش، یا بندهٔ عشق
[M2]حیف است درین میانه بدنام شوی
[A]
[B][M1]آنی که به قد ز سرو آزاده تری
[M2]دل را، ز بهشت نقد آماده تری
[B][M1]در رهگذرت ز خاک افتاده ترم
[M2]گر هست، بیار از من افتاده تری
[A]
[B][M1]ای آنکه بنفشه زیب نسرین داری
[M2]صد رخنه ز غمزه در دل و دین داری
[B][M1]ظلم است که اشک بوالهوس پاک کند
[M2]دستی که ز خون ما نگارین داری
[A]
[B][M1]مهری به لب خود زن اگر مرد مهی
[M2]گر نیکی، اگر بدی، که خاموش بِهی
[B][M1]خاموش حزین که از کلید سخنت
[M2]جز قفل دهان، نمی گشاید گرهی
[A]
[B][M1]هر دم ز تو عمر می کَنَد بیخ و بنی
[M2]جز وعده به فردا نشناسی سخنی
[B][M1]دیروز تو را که هست فردا، امروز
[M2]بنگر که چه کرده ای که فردا نکنی
[A]
[B][M1]سرتاسر آفاق، حزین گردیدی
[M2]وز دیدهٔ دید، دیدنی ها دیدی
[B][M1]اکنون خود را به کوی آزادان کش
[M2]تا چند اسیر بیمی و امّیدی
[A]
[B][M1]از عشق فتاده ام به منزلگاهی
[M2]کانجا نبود سوی برون شد، راهی
[B][M1]از غمزه هزار کشته دیدم، امّا
[M2]از یک دل خسته برنیامد آهی
[END]