[START][A]
[B][M1]سپهر رفعت و کوه وقار و بحر سخا[M2]علاء دین که سپهریست از سنا و علا
[B][M1]خلاصهٔ همه اولاد خاندان نظام[M2]خلاصهٔ به حقیقت خلاصهٔ به سزا
[B][M1]نظام داد مقامات ملک را به سخن[M2]چنانکه کار مقیمان خاک را به سخا
[B][M1]خدایگان وزیران که در مراتب قدر[M2]برش سپهر بود چون بر سپهر سها
[B][M1]شکسته طاعت او قامت صبی و مسن[M2]ببسته قدرت او گردن صباح و مسا
[B][M1]سخن ز سر قدر برکشد به جذب ضمیر[M2]درو نه رنگ صواب آمده نه بوی خطا
[B][M1]ز باد صولت او خاک خواهد استعفا[M2]ز تف هیبت او آب گیرد استسقا
[B][M1]نهد رضا و خلافش اساس کون و فساد[M2]دهد عتاب و نوازش نشان خوف و رجا
[B][M1]اگر نه واسطهٔ عقد عالم او بودی[M2]چه بود فایده در عقد آدم و حوا
[B][M1]زه ای رکاب ثبات ترا درنگ زمین[M2]زه ای عنان سخای ترا شتاب صبا
[B][M1]به درگه تو فلک را گذر به پای ادب[M2]به جانب تو قضا را نظر به عین رضا
[B][M1]به زیر سایهٔ عدل تو فتنها پنهان[M2]به پیش دیدهٔ وهم تو رازها پیدا
[B][M1]نواهی تو ببندد همی گذار قدر[M2]اوامر تو بتابد همی عنان قضا
[B][M1]تو اصل دادن و دادی چو حرف اصل کلام[M2]تو اصل دانش و دینی چو صوت اصل صدا
[B][M1]ز رشک طبع تو دارد مزاج دریا تب[M2]گمان مبر که ز موج است لرزه بر دریا
[B][M1]صدف که دم نزند دانی از چه خاصیت است[M2]ز شرم نطق تو وز رشک لؤلؤی لالا
[B][M1]ز نور رای تو روشن شده است رای سپهر[M2]وگرنه کی رودی آفتاب جز به عصا
[B][M1]تو آن کسی که ز باران فتح باب کفت[M2]مزاج سنگ شود مستعد نشو و نما
[B][M1]تویی که گر سخطت ابر ژاله بار شود[M2]اجل برون نتواند شدن ز موج فنا
[B][M1]به صد قران بنزاید یکی نتیجه چو تو[M2]ز امتزاج چهار امهات و هفت آبا
[B][M1]به سعد و نحس فلک زان رضا دهند که او[M2]به خدمت تو کمر بسته دارد از جوزا
[B][M1]تبارک‌الله از آن آب‌سیر آتش‌فعل[M2]که با رکاب تو خاکست و با عنانت هوا
[B][M1]به شکل آب رود چون فرو شود به نشیب[M2]به سیر باد رود چون برآید از بالا
[B][M1]زمردین سمش اندر وغا به قوت جذب[M2]ز دیده مهرهٔ افعی برون کشد ز قفا
[B][M1]مگر به سایهٔ او برنشاندش تقدیر[M2]وگرنه کی به غبارش رسد سوار ذکا
[B][M1]به دخل و خرج عیاری که نعلش انگیزد[M2]کند ز صحرا کوه و کند ز که صحرا
[B][M1]زمانه سیری کامروزش ار برانگیزی[M2]به عالمی بردت کاندرو بود فردا
[B][M1]بزرگوارا من بنده گرچه مدتهاست[M2]که بازماندم از اقبال خدمت تو جدا
[B][M1]جدا نبود زمانی زبان من ز ثنات[M2]چه باخواص و عوام و چه در خلا و ملا
[B][M1]به نعت هرکه سخن رانده‌ام فزون آمد[M2]همم مدیح ز اندازه هم طمع ز عطا
[B][M1]مگر به مدح تو کز غایت کمال و بهات[M2]چنانک خواست دلم خاطرم نکرد وفا
[B][M1]سخن ببست مرا اندرین قصیده ز عجز[M2]همی چه گویم بس نیست این قصیده گوا
[B][M1]اگر به مدح و ثنا هرکسی ستوده شود[M2]تو آن کسی که ستوده به تست مدح و ثنا
[B][M1]به ناسزا چه برم بیش ازین مدایح خویش[M2]سزای مدح تویی وتراست مدح سزا
[B][M1]به شبه و شکل تو گر دیگران برون آیند[M2]زمانه نیک شناسد زمرد از مینا
[B][M1]خدای داند کز خجلت تو با دل ریش[M2]که تا به مقطع شعر آمدستم از مبدا
[B][M1]همی چه گفتم گفتم که زیره و کرمان[M2]همی چه گفتم گفتم که بصره و خرما
[B][M1]همیشه تا که بود در بقای عالم کون[M2]امید عاقبت اندر حساب بیم و بلا
[B][M1]حساب عمر تو در عافیت چنان بادا[M2]که چون ابد ز کمیت برون شود احصا
[B][M1]به هرچه گویی قول تو بر زمانه روان[M2]به هرچه خواهی حکم تو بر ستاره روا
[B][M1]بر استقامت حال تو بر بسیط زمین[M2]بر آسمان کف کف الخضیب کرده دعا
[A]
[B][M1]سپهر رفعت و کوه وقار و بحر سخا[M2]بهاء دین خدا آن جهان قدر و بها
[B][M1]ابوعلی حسن آن مسند سمو و علو[M2]که آفتاب جلالست و آسمان سخا
[B][M1]به قدر واسطهٔ عقد جنبش و آرام[M2]به عدل قاعدهٔ ملک آدم و حوا
[B][M1]کشد ز کلک خطا بر رخ قضا و قدر[M2]نهد به نطق حنا بر کف صواب و خطا
[B][M1]همش به خطهٔ فرمان درون و حوش و طیور[M2]همش به سایهٔ احسان درون رجال و نسا
[B][M1]ایا به پای تو یازان فلک به دست لطف[M2]و یا به سوی تو ناظر قضا به عین رضا
[B][M1]خجل ز رفعت قدر تو رفعت گردون[M2]غمین ز وسعت طبع تو وسعت دریا
[B][M1]به جنب رای تو منسوخ چشمهٔ خورشید[M2]به پیش قدر تو مدروس گنبد خضرا
[B][M1]زبان کلک تو ناطق به پاسخ تقدیر[M2]سحاب دست تو حامل به لؤلؤ لالا
[B][M1]به زیر دامن امن تو فتنها پنهان[M2]به پیش دیدهٔ وهم تو رازها پیدا
[B][M1]بر درنگ رکاب تو بی‌درنگ زمین[M2]بر شتاب عنان تو بی‌شتاب صبا
[B][M1]سحاب لطف تو گر قطره بر زمین بارد[M2]حدید و سنگ شود مستعد نشو و نما
[B][M1]سموم قهر تو گر شعله بر سپهر کشد[M2]شهاب‌وار ببرد زحل ز روی سما
[B][M1]تبارک‌الله از آن آب سیر آتش فعل[M2]که با رکاب تو خاکست و با عنانت هوا
[B][M1]گه درنگ ز خاک زمین ربوده قرار[M2]گه شتاب به باد هوا نموده قفا
[B][M1]به رفتن اندر بحرش برابر خشکی[M2]به جستن اندر کوهش مقابل صحرا
[B][M1]نه چرخ و چرخ ازو کاج خورده در جنبش[M2]نه کوه و کوه از کوس خورده در بالا
[B][M1]همیشه تا که نیاید یقین نظیر گمان[M2]مدام تا که نباشد فنا عدیل بقا
[B][M1]گمان خاطرت از صدق باد جفت یقین[M2]بقای حاسدت از رنج باد جنس فنا
[B][M1]گذشته بر تو هر آذار بهتر از کانون[M2]نهاده با تو هر امروز وعدهٔ فردا
[A]
[B][M1]ای داده به دست هجر ما را[M2]خود رسم چنین بود شما را
[B][M1]بر گوش نهاده‌ای سر زلف[M2]وز گوشهٔ دل نهاده ما را
[B][M1]تا کی ز دروغ راست مانند[M2]زین درد امید کی دوا را
[B][M1]هر لحظه کجی نهی دگرگون[M2]کس درندهد تن این دغا را
[B][M1]بردی دل و عشوه دادی ای جان[M2]پاداش جفا بود وفا را
[B][M1]ما عافیتی گرفته بودیم[M2]دادی تو به ما نشان بلا را
[B][M1]آن روز که گنج حسن کردی[M2]این کنج وثاق بی‌نوا را
[B][M1]گفتم که کنون ز درگه دل[M2]امید عیان کند وفا را
[B][M1]یک‌دم دو سخن به هم بگوییم[M2]زان کام دلی بود هوا را
[B][M1]در حجرهٔ وصل نانشسته[M2]هجر آمد و در بزد قضا را
[B][M1]جان گفت که کیست گفت بگشای[M2]بیگانه مدار آشنا را
[B][M1]گستاخ برآمد و درآمد[M2]تهدیدکنان جدا جدا را
[B][M1]با وصل به خشم گفت آری[M2]گر من نکشم تو ناسزا را
[B][M1]ناری تو به دامن وفا دست[M2]اندر زده آستین جفا را
[B][M1]خواهی که خبر کنم هم‌اکنون[M2]زین حال کسان پادشا را
[B][M1]شهزاده عماد دین که تیغش[M2]صد باره پذیره شد وغا را
[B][M1]احمد که ز محمدت نشانیست[M2]هم نامی ذات مصطفا را
[B][M1]آن کو چو به حرب تاخت بیند[M2]بر دلدل تند مرتضی را
[B][M1]گرد سپهش به حکم رد کرد[M2]از حجرهٔ دیده توتیا را
[B][M1]خاک قدمش به فخر بنشاند[M2]در گوشهٔ گوش کیمیا را
[B][M1]ای کرده خجل نسیم خلقت[M2]در ساحت بوستان صبا را
[B][M1]طبع تو که ابر ازو کشد در[M2]یک تعبیه کرده صد سخا را
[B][M1]دست تو که کوه او برد کان[M2]صد گنج نهاده یک عطا را
[B][M1]در بزم امل ز بخشش تو[M2]محروم ندیده جز ریا را
[B][M1]در رزم اجل ز کوشش تو[M2]زنهار نخواست جز وبا را
[B][M1]در عالم معدلت صبا یافت[M2]از عدل تو معتدل هوا را
[B][M1]از غیرت رایتت فلک دید[M2]در خط شده خط استوا را
[B][M1]روزی که فتد خس کدورت[M2]در دیده هوای با صفا را
[B][M1]در گرد ز مرد باز دارد[M2]چون ظلمت چشمهٔ ضیا را
[B][M1]از رمح چو مار کرده پیچان[M2]چون کرده به دیده اژدها را
[B][M1]از لعل حجاب سازد الماس[M2]رخسارهٔ همچو کهربا را
[B][M1]گه حسرت سر بود کله را[M2]گه فرقت تن بود قبا را
[B][M1]در دیدهٔ فتح جای سازد[M2]از کوری دشمنان لوا را
[B][M1]پیش تو زمین اگر نبوسد[M2]منکر المی رسد فنا را
[B][M1]عکس سپر سهیل شکلت[M2]از پای درآورد سها را
[B][M1]تا روی به خطهٔ خراسان[M2]آوردی و مانده مر ختا را
[B][M1]اینجا ز صواب رای عالیت[M2]یک شغل نمی‌رود خطا را
[B][M1]چون نیک نظر کنم نزیبد[M2]چون نام تو زیوری ثنا را
[B][M1]از کعبه چو بگذری نباشد[M2]چون سده‌ت قبلهٔ دعا را
[B][M1]از تیغ تو ای بقای دولت[M2]ناموس تبه شود قضا را
[B][M1]آراسته نظم من عروسیست[M2]شایسته کنار کبریا را
[B][M1]آخر ز برای او نگهدار[M2]این پر هنر نکو ادا را
[B][M1]یک دم منه از کنار فکرت[M2]این خوب نهاد خوش لقا را
[B][M1]تا هیچ سبب بود ز ایمان[M2]در دیدهٔ مردمی حیا را
[B][M1]آن معجزه بادت از بزرگی[M2]در جاه که بود انبیا را
[A]
[B][M1]ای قاعدهٔ تازه ز دست تو کرم را[M2]وی مرتبهٔ نو ز بنان تو قلم را
[B][M1]از سحر بنان تو وز اعجاز کف تست[M2]گر کار گذاریست قلم را و کرم را
[B][M1]تقدیم تو جاییست که از پس روی آن[M2]افلاک عنان باز کشیدند قدم را
[B][M1]دین عرب و ملک عجم از تو تمامست[M2]یارب چه کمالی تو عرب را و عجم را
[B][M1]اجرام فلک یک به یک اندر قلم آرند[M2]گر عرض دهد عارض جاه تو حشم را
[B][M1]بر جای عطارد بنشاند قلم تو[M2]گر در سر منقار کشد جذر اصم را
[B][M1]ای در حرم جاه تو امنی که نیاید[M2]از بویهٔ او خواب خوش آهوی حرم را
[B][M1]آن صدر جهانی تو که در شارع تعظیم[M2]همراه دوم گشت حدوث تو قدم را
[B][M1]از بهر وجود تو که سرمایهٔ اشیاست[M2]نشگفت که در خانه نشانند عدم را
[B][M1]با دایهٔ عفو و سخطت خوی گرفتند[M2]چون ناف بریدند شفا را و الم را
[B][M1]تا خاک کف پای ترا نقش نبستند[M2]اسباب تب لرزه ندادند قسم را
[B][M1]انصاف بده تا در انصاف تو بازست[M2]غمخوارتر از گرگ شبان نیست غنم را
[B][M1]سوهان فلک تا گل عدل تو شکفتست[M2]تیزی نتواند که دهد خار ستم را
[B][M1]برتر نکشد قدر ترا دست وزارت[M2]افزون نکند سعی شمر ساحت یم را
[B][M1]گر شاه‌نشان خواجه بود خواجگی اینست[M2]روز است و درو شک نبود هیچ حکم را
[B][M1]از حاصل گیتی چو تویی را چه تمتع[M2]از خاتم خضرا چه شرف خنصر جم را
[B][M1]زین پیش به اندازهٔ هر طایفه مردم[M2]آوازهٔ اعزاز قوی بود نعم را
[B][M1]امروز در ایام تو آن صیت ندارد[M2]بیچاره نعم چون تو شدی مایه کرم را
[B][M1]دودی که سر از مطبخ جود تو برآرد[M2]آماده‌تر از ابر بود زادن نم را
[B][M1]آنجا که درآید به نوا بلبل بزمت[M2]جز جغد زیارت نکند باغ ارم را
[B][M1]روزی که دوان بر اثر آتش شمشیر[M2]چون باد خورد شیر علم شیر اجم را
[B][M1]در نعره خناق آرد و در جلوه تشنج[M2]گر باس تو یاری ندهد کوس و علم را
[B][M1]یک ناله که کلک تو کند در مدد ملک[M2]آنجا که عدو جلوه دهد بخت دژم را
[B][M1]با فایده‌تر زانکه همه سال و همه روز[M2]از شست کمان ناله دهد پشت به خم را
[B][M1]در همت تو کس نرسد زانکه محالست[M2]پیمودن آن پایه مقاییس همم را
[B][M1]خصم ار به کمال تو تبشه نکند به[M2]تا می‌چکند بازوی بی‌دست علم را
[B][M1]بختت نه هماییست که ره گم کند اقبال[M2]گر نیل کشد دشمن بدبخت ورم را
[B][M1]بدخواه تو در سکنهٔ این تختهٔ خاکی[M2]صفریست که بیشی ندهد هیچ رقم را
[B][M1]حساد ترا در بدن از خوف تو خون نیست[M2]ور هست چنان نیست که اصناف امم را
[B][M1]سبابهٔ بقراط قضا یک حرکت یافت[M2]شریان عدوی تو و شریان بقم را
[B][M1]جمره است مگر خصم تو زیرا که نپاید[M2]در هیچ عمل منصب او بیش سه دم را
[B][M1]تا خاک ز آمد شد هر کاین و فاسد[M2]پرداخته و پر نکند پشت و شکم را
[B][M1]بر پشت زمین باد قرارت به سعادت[M2]کاندر شکم چرخ تویی شادی و غم را
[B][M1]در بارگهت شیوهٔ حجاب گرفته[M2]بهرام فلک نظم حواشی و خدم را
[B][M1]در بزمگهت چهره به عیوق نموده[M2]ناهید فلک شعبدهٔ مثلث و بم را
[B][M1]خاک درت از سجدهٔ احرار مجدر[M2]تا سجده برد هیچ شمن هیچ صنم را
[B][M1]این شعر بر آن وزن و قوافی و ردیفست[M2]کامروز نشاطی است فره فضل و کرم را
[A]
[B][M1]زان پس که قضا شکل دگر کرد جهان را[M2]وز خاک برون برد قدر امن و امان را
[B][M1]در بلخ چه پیری و جوانی بهم افتاد[M2]اسباب فراغت بهم افتاد جهان را
[B][M1]چون بخت جوان و خرد پیر گشادند[M2]بر منفعت خلق در دست و زبان را
[B][M1]پیوسته ثنا گفت فلک همت این را[M2]همواره دعا گفت ملک دولت آن را
[B][M1]این مزرعهٔ تخم سخا کرد زمین را[M2]وان دفتر آیات ثنا کرد زبان را
[B][M1]آن دید جهان از کرم هر دو که هرگز[M2]در حصر نیاید نه یقین را نه گمان را
[B][M1]نزد تو اگر صورت این حال نهانست[M2]بر رای تو پیدا کنم این راز نهان را
[B][M1]بوطالب نعمه چو شهاب زکی از جود[M2]یک چند کم آورد چه دریا و چه کان را
[B][M1]چون دست حوادث در این هر دو فروبست[M2]دربست جهان‌باز ز امساک میان را
[B][M1]آن بود که بحر کرمش زود برانگیخت[M2]از لجهٔ کف ابر چو دریای روان را
[B][M1]تا بر دهن خشک جهان نایژه بگشاد[M2]وز بیخ بزد شعلهٔ نار حدثان را
[B][M1]ورنه که به تن باز رسانیدی از این قوم[M2]باکتم عدم رفته دو صد قافله جان را
[B][M1]القصه از این طایفه کز روی مروت[M2]آسان گذرانند جهان گذران را
[B][M1]زیر فلک پیر ز پیران و جوانان[M2]او ماند و تو دانی که نماند دگران را
[B][M1]بختیست جوان اهل جهان را به حقیقت[M2]یارب تو نگهدار مر این بخت جوان را
[A]
[B][M1]باز این چه جوانی و جمالست جهان را[M2]وین حال که نو گشت زمین را و زمان را
[B][M1]مقدار شب از روز فزون بود بدل شد[M2]ناقص همه این را شد و زاید همه آن را
[B][M1]هم جمره برآورد فرو برده نفس را[M2]هم فاخته بگشاد فروبسته زبان را
[B][M1]در باغ چمن ضامن گل گشت ز بلبل[M2]آن روز که آوازه فکندند خزان را
[B][M1]اکنون چمن باغ گرفتست تقاضا[M2]آری بدل خصم بگیرند ضمان را
[B][M1]بلبل ز نوا هیچ همی کم نزند دم[M2]زان حال همی کم نشود سرو نوان را
[B][M1]آهو به سر سبزه مگر نافه بینداخت[M2]کز خاک چمن آب بشد عنبر و بان را
[B][M1]گر خام نبسته است صبا رنگ ریاحین[M2]از گرد چرا رنگ دهد آب روان را
[B][M1]خوش خوش ز نظر گشت نهان، راز دل ابر[M2]تا خاک همی عرضه دهد راز نهان را
[B][M1]همچون ثمر بید کند نام و نشان گم[M2]در سایهٔ او روز کنون نام و نشان را
[B][M1]بادام دو مغزست که از خنجر الماس[M2]ناداده لبش بوسه سراپای فسان را
[B][M1]ژاله سپر برف ببرد از کتف کوه[M2]چون رستم نیسان به خم آورد کمان را
[B][M1]که بیضهٔ کافور زیان کرد و گهر سود[M2]بینی که چه سودست مرین مایه زیان را
[B][M1]از غایت تری که هواراست عجب نیست[M2]گر خاصیت ابر دهد طبع دخان را
[B][M1]گر نایژهٔ ابر نشد پاک بریده[M2]چون هیچ عنان باز نپیچد سیلان را
[B][M1]ور ابر نه در دایگی طفل شکوفه است[M2]یازان سوی ابر از چه گشادست دهان را
[B][M1]ور لالهٔ نورسته نه افروخته شمعیست[M2]روشن ز چه دارد همه اطراف مکان را
[B][M1]نی رمح بهارست که در معرکه کردست[M2]از خون دل دشمن شه لعل سنان را
[B][M1]پیروز شه عادل منصور معظم[M2]کز عدل بنا کرد دگرباره جهان را
[B][M1]آن شاه سبک حمله که در کفهٔ جودش[M2]بی‌وزن کند رغبت او حمل گران را
[B][M1]شاهی که چو کردند قران بیلک و دستش[M2]البته کمان خم ندهد حکم قران را
[B][M1]تیغش به فلک باز دهد طالع بد را[M2]حکمش به عمل باز برد عامل جان را
[B][M1]گر باره کشد راعی حزمش نبود راه[M2]جز خارج او نیز نزول حدثان را
[B][M1]ور پره زند لشکر عزمش نبود تک[M2]جز داخل او نیز ردیف سرطان را
[B][M1]گر ثور چو عقرب نشدی ناقص و بی‌چشم[M2]در قبضهٔ شمشیر نشاندی دبران را
[B][M1]ای ملک‌ستانی که به جز ملک‌سپاری[M2]با تو ندهد فایده یک ملک‌ستان را
[B][M1]در نسبت شاهی تو همچون شه شطرنج[M2]نامست و دگر هیچ نه بهمان و فلان را
[B][M1]تو قرص سپهری و بخواند به همین نام[M2]خباز گه جلوه‌گری هیت نان را
[B][M1]جز عرصهٔ بزم گهرآگین تو گردون[M2]هم خوشه کجا یافت ره کاهکشان را
[B][M1]جز تشنگی خنجر خونخوار تو گیتی[M2]هم کاسه کجا دید فنای عطشان را
[B][M1]آن را که تب لرزهٔ حرب تو بگیرد[M2]عیسی نتند بر تن او تار توان را
[B][M1]گر ابر سر تیغ تو بر کوه ببارد[M2]آبستنی نار دهد مادر کان را
[B][M1]در خون دل لعل که فاسد نشود هیچ[M2]قهر تو گره‌وار ببندد خفقان را
[B][M1]از ناصیهٔ کاه‌ربا گرچه طبیعیست[M2]سعی تو فرو شوید رنگ یرقان را
[B][M1]در بیشه گوزن از پی داغ تو کند پاک[M2]هم سال نخست از نقط بیهده‌ران را
[B][M1]در گاز به امید قبول تو کند خوش[M2]آهن الم پتک و خراشیدن سان را
[B][M1]انصاف تو مصریست که در رستهٔ او دیو[M2]نظم از جهت محتسبی داد دکان را
[B][M1]عدل تو چنان کرد که از گرگ امین‌تر[M2]در حفظ رمه یار دگر نیست شبان را
[B][M1]جاه تو جهانیست که سکان سوادش[M2]در اصل لغت نام ندانند کران را
[B][M1]بر عالم جاه تو کرا روی گذر ماند[M2]چون مهر فروشد چه یقین را چه گمان را
[B][M1]روزی که چون آتش همه در آهن و پولاد[M2]بر باد نشینند هزبران جولان را
[B][M1]از فتنه در این سوی فلک جای نبینند[M2]پیکارپرستان نه امل را نه امان را
[B][M1]وز زلزلهٔ حمله چنان خاک بجنبد[M2]کز هم نشناسند نگون را و سنان را
[B][M1]وز عکس سنان و سلب لعل طراده[M2]میدان هوا طعنه زند لاله‌ستان را
[B][M1]سر جفت کند افعی قربان و چو آن دید[M2]پر باز کند کرکس ترکش طیران را
[B][M1]گاهی ز فغان نعره کند راه هوا گم[M2]گه نعره به لب درشکند پای فغان را
[B][M1]چشم زره اندر دل گردان بشمارد[M2]بی‌واسطهٔ دیدن شریان ضربان را
[B][M1]در هیچ رکابی نکند پای کس آرام[M2]آن لحظه که دستت حرکت داد عنان را
[B][M1]بر سمت غباری که ز جولان تو خیزد[M2]چون باد خورد شیر علم شیر ژیان را
[B][M1]هر لحظه شود رمح تو در دست تو سلکی[M2]از بس که بچیند چه شجاع و چه جبان را
[B][M1]شمشیر تو خوانی نهد از بهر دد و دام[M2]کز کاسهٔ سر کاسه بود سفره و خوان را
[B][M1]قارون کند اندر دو نفس تیغ جهادت[M2]یک طایفه میراث خور و مرثیه‌خوان را
[B][M1]تو در کنف حفظ خدایی و جهانی[M2]طعمه شدگان حوصلهٔ هول و هوان را
[B][M1]تا بار دگر باز جوان گردد هر سال[M2]گیتی و به تدریج کند پیر جوان را
[B][M1]گیتی همه در دامن این ملک جوان باد[M2]تا حصر کند دامن هر چیز میان را
[B][M1]باقی به دوامی که در آحاد سنینش[M2]ساعات شمارند الوف دوران را
[B][M1]قایم به وزیری که ز آثار وجودش[M2]مقصود عیان گشت وجود حیوان را
[B][M1]صدری که به جز فتوی مفتی نفاذش[M2]در ملک معین نکند آیت و شان را
[B][M1]در حال رضا روح فزاینده بدن را[M2]در وقت سخط پای گشاینده روان را
[B][M1]آن خواجه که بس دیر نه تدبیر صوابش[M2]در بندگی شاه کشد قیصر و خان را
[B][M1]دستور جلال‌الدین کز درگه عالیش[M2]انصاف رسانند مر انصاف‌رسان را
[B][M1]آنجا که زبان قلمش در سخن آید[M2]بر معجزه تفضیل بود سحر بیان را
[B][M1]وآنجا که محیط کف او ابر برانگیخت[M2]بر ابر کشد حاصل باران بنان را
[B][M1]از سیرت و سان رشک ملوک و ملک آمد[M2]حاصل نتوان کرد چنین سیرت و سان را
[B][M1]از مرتبه‌دانیست در آن مرتبه آری[M2]یزدان ندهد مرتبه جز مرتبه‌دان را
[B][M1]تا هیچ گمان کم نکند روز یقین را[M2]تا هیچ خبر خم ندهد پشت عیان را
[B][M1]آن پایگه و تخت کیانی و شهی باد[M2]وان هر دو دو مقصد شده شاهان و کیان را
[B][M1]شه ناگزرانست چو جان در بدن ملک[M2]یارب تو نگهدار مر این ناگزران را
[A]
[B][M1]نصر فزاینده باد ناصر دین را[M2]صدر جهان خواجهٔ زمان و زمین را
[B][M1]صاحب ابوالفتح طاهر آنکه ز رایش[M2]صبح سعادت دمید دولت و دین را
[B][M1]آنکه قضا در حریم طاعتش آورد[M2]رقص کنان گردش شهور و سنین را
[B][M1]وانکه قدر در ادای خدمتش افکند[M2]موی‌کشان گردن ینال و تگین را
[B][M1]وانکه به سیر و سکون یمین و یسارش[M2]نطق و نظر داده‌اند کلک و نگین را
[B][M1]قلزم و کان را نه مستفید نخست‌اند[M2]کلک و نگین آن یسار و اینت یمین را
[B][M1]پای نظر پی کند بلندی قدرش[M2]رغم اشارت‌کنان شک و یقین را
[B][M1]قفل قدر بشکند تفحص حزمش[M2]کفش نهان خانهاء غث وسمین را
[B][M1]غوطه توان داد روز عرض ضمیرش[M2]در عرق آفتاب چرخ برین را
[B][M1]حسرت ترتیب عقد گوهر کلکش[M2]در ثمین کرده اشک در ثمین را
[B][M1]بی‌شرف مهر خازنش ننهادست[M2]در دل کان آفتاب هیچ دفین را
[B][M1]بی‌مدد عزم قاهرش نگشادست[M2]کوکبهٔ روزگار هیچ کمین را
[B][M1]واهب روح ازپی طفیل وجودش[M2]قابل ارواح کرده قالب طین را
[B][M1]جز به در جامه خانه کرم او[M2]کسوت صورت نمی‌دهند جنین را
[B][M1]تا افق آستانش راست نکردند[M2]شعله نزد روز نیک هیچ حزین را
[B][M1]بی‌دم لطفش به خاک در بنشاندند[M2]باد صبا را نه بلکه ماء معین را
[B][M1]فاتحهٔ داغش از زمانه همی خواست[M2]شیر سپهر از برای لوح سرین را
[B][M1]گفت قضا کز پی سباع نوشتست[M2]کاتب تقدیر حرز روح امین را
[B][M1]ای ز پی آب ملک و رونق دولت[M2]دافعهٔ فتنه کرده رای رزین را
[B][M1]وز پی احیای دین خزان و بهاری[M2]بر سر خر زین ندیده خنگ تو زین را
[B][M1]رای تو بود آنکه در هوای ممالک[M2]رایحهٔ صلح داد صرصر کین را
[B][M1]رحم تو بود آنکه فیض رحمت سلطان[M2]بدرقه شد یک جهان حنین و انین را
[B][M1]ورنه تو دانی که شیر رایت قهرش[M2]مثله کند شیر چرخ و شیر عرین را
[B][M1]حصن هزار اسب اگرچه بر سر آن ملک[M2]سد قدیمست حصنهای حصین را
[B][M1]کعبهٔ دهلیز شه چو دید فصیلش[M2]سجده‌کنان بر زمین نهاد جبین را
[B][M1]خود مدد تیغ پادشا چه بکارست[M2]خاصه تهیاء کارهای چنین را
[B][M1]سیر سریع شهاب کلک تو بس بود[M2]رجم چنان صد هزار دیو لعین را
[B][M1]غیبت خوارزم شاه چون پس شش ماه[M2]چشمهٔ خون دید چشم حادثه‌بین را
[B][M1]دست به فتراک اصطناع تو در زد[M2]معتصم ملک ساخت حبل متین را
[B][M1]شاد زی، ای در ظهور معجز تدبیر[M2]روی‌سیه کرده رسم سحر مبین را
[B][M1]ناصر تو خیر ناصرست و معین است[M2]طاعت تو خیر طاعتست معین را
[B][M1]باغ وجود از بهار عدل تو چونانک[M2]رشک فزاید نگارخانهٔ چین را
[B][M1]ملت و ملک از تو در لباس نظامند[M2]بی‌تو نه آنرا نظام باد و نه این را
[A]
[B][M1]صبا به سبزه بیاراست دار دنیی را[M2]نمونه گشت جهان مرغزار عقبی را
[B][M1]نسیم باد در اعجاز زنده کردن خاک[M2]ببرد آب همه معجزات عیسی را
[B][M1]بهار در و گهر می‌کشد به دامن ابر[M2]نثار موکب اردیبهشت و اضحی را
[B][M1]مذکران طیورند بر منابر باغ[M2]ز نیم شب مترصد نشسته املی را
[B][M1]چمن مگر سرطان شد که شاخ نسترنش[M2]طلوع داده به یک شب هزار شعری را
[B][M1]چه طعن‌هاست که اطفال شاخ می‌نزنند[M2]به گونه گونه بلاغت بلوغ طوبی را
[B][M1]کجاست مجنون تا عرض داده دریابد[M2]نگارخانهٔ حسن و جمال لیلی را
[B][M1]خدای عز و جل گویی از طریق مزاج[M2]به اعتدال هوا داده جان مانی را
[B][M1]صبا تعرض زل بنفشه کرد شبی[M2]بنفشه سر چو درآورد این تمنی را
[B][M1]حدیث عارض گل درگرفت و لاله شنید[M2]به نفس نامیه برداشت این دو معنی را
[B][M1]چو نفس نامیه جمعی ز لشکرش را دید[M2]که پشت پای زدند از گزاف تقوی را
[B][M1]زبان سوسن آزاد و چشم نرگس را[M2]خواص نطق و نظر داد بهر انهی را
[B][M1]چنانکه سوسن و نرگس به خدمت انهی[M2]مرتبند چه انکار را، چه دعوی را
[B][M1]چنار پنچه گشاده است و نی کمر بسته است[M2]دعا و خدمت دستور و صدر دنیی را
[B][M1]سپهر فتح ابوالفتح آنکه هست ردای[M2]ز ظل رایت فتحش سپهر اعلی را
[B][M1]زهی به تقویت دین نهاده صد انگشت[M2]مثر ید بیضاست دست موسی را
[B][M1]نموده عکس نگینت به چشم دشمن ملک[M2]چنانکه عکس زمرد نموده افعی را
[B][M1]ز کنه رتبت تو قاصر است قوت عقل[M2]بلی ز روز خبر نیست چشم اعمی را
[B][M1]قصور عقل تصور کند جلالت تو[M2]اساس طور تحمل کند تجلی را
[B][M1]به خاکپای تو صد بار بیش طعنه زدست[M2]سپهر تخت سلیمان و تاج کسری را
[B][M1]روایح کرمت با ستیزه‌رویی طبع[M2]خواص نیشکر آرد مزاح کسنی را
[B][M1]حرارت سخطت با گران رکابی سنگ[M2]ذبول کاه دهد کوههای فربی را
[B][M1]دو مفتی‌اند که فتوی امر و نهی دهند[M2]قضا و رای تو ملک ملک تعالی را
[B][M1]بهر چه مفتی رایت قلم به دست گرفت[M2]قضا چو آب نویسد جواب فتوی را
[B][M1]تبارک‌الله معیار رای عالی تو[M2]چو واجبست مقادیر امر شوری را
[B][M1]هر آن مثال که توقیع تو بر آن نبود[M2]زمانه طی نکند جز برای حنی را
[B][M1]ز غایت کرم اندر کلام تو نی نیست[M2]در اعتقاد تو ضد است نون مگر یی را
[B][M1]به هیچ لفظ تو نون هم به یی نپیوندد[M2]وجود نیست مگر در ضمیر تو نی را
[B][M1]به بارگاه تو دایم به یک شکم زاید[M2]زمانه صوت سؤال و صدای آری را
[B][M1]وجود بی‌کف تو ننگ عیش بود چنان[M2]که امن و سلوت می‌خواند من و سلوی را
[B][M1]وجود جود تو رایج فتاد اگرنه وجود[M2]به نیمه باز قضا می‌فروخت اجری را
[B][M1]زهی روایح جودت ز راه استعداد[M2]امید شرکت احیا فکنده موتی را
[B][M1]چو روز جلوهٔ انشاد راوی شعرم[M2]به بارگاه درآرد عروس انشی را
[B][M1]به رقص درکشد اندر هوای بارگهت[M2]هوای مدح تو جان جریر و اعشی را
[B][M1]اگرچه طایفه‌ای در حریم کعبهٔ ملک[M2]ورای پایهٔ خود ساختند ماوی را
[B][M1]به پنج روز ترقی به سقف او بردند[M2]چو لات و عزی اطراف تاج و مدری را
[B][M1]شکوه مصطفویت آخر از طریق نفاذ[M2]ز طاقهاش درافکند لات و عزی را
[B][M1]طریق خدمت اگر نسپرند باکی نیست[M2]زمانه نیک شناسد طریق اولی را
[B][M1]ز چرخ چشمهٔ تیغ تو داشتن پر آب[M2]ز خصم نایژهٔ حلق بهر مجری را
[B][M1]ز باس کلک تو شمشیر فتنه باد چنان[M2]که تیغ بید نماید به چشم خنثی را
[B][M1]همیشه تا که به شمشیر و کلک نظم دهند[M2]به گاه خشم و رضا خوف را و بشری را
[B][M1]ترا عطیهٔ عمری چنانکه هیلاجش[M2]کند کبیسهٔ سالش عطای کبری را
[A]
[B][M1]اینکه می بینم به بیداریست یارب یا به خواب[M2]خویشتن را در چنین نعمت پس از چندین عذاب
[B][M1]آن منم یارب در این مجلس به کف جزو مدیح[M2]وان تویی یارب در آن مسند به کف جام شراب
[B][M1]آخر آن ایام ناخوشتر ز ایام مشیب[M2]رفت و آمد روزگاری خوشتر از عهد شباب
[B][M1]گرچه دایم در فراق خدمت تو داشتند[M2]هر که بود از عمرو و زید و خاص و عام و شیخ و شاب
[B][M1]اشک چون باران ز کثرت دیده چون ابر از سرشک[M2]نوحه چون رعد ازغریو و جان چو برق از اضطراب
[B][M1]حال من بنده ز حال دیگران بودی بتر[M2]حال رعد آری بتر باشد که باشد بی رباب
[B][M1]از جهان نومید گشتم چون ز تو غایب شدم[M2]هرکه گفت از اصل گفتست این مثل من غاب خاب
[B][M1]لایق حال خود از شعر معزی یک دوبیت[M2]شاید ار تضمین کنم کان هست تضمینی صواب
[B][M1]اندر آن مدت که بودستم ز دیدار تو فرد[M2]جفت بودم با شراب و با کباب و با رباب
[B][M1]بود اشکم چون شراب لعل در زرین قدح[M2]ناله چون زیر رباب و دل بر آتش چون کباب
[B][M1]تا طلوع آفتاب طلعت تو کی بود[M2]یک جهان جان بود و دل همچون قصب در ماهتاب
[B][M1]در زوایای فلک با وسعت او هر شبی[M2]ذره‌ای را گنج نی از بس دعای مستجاب
[B][M1]دل ز بیم آنکه باد سرد بر تو بگذرد[M2]روز و شب چونان که ماهی را براندازی ز آب
[B][M1]ما چو برگ بید و قومی از بزرگان در سکوت[M2]دایم اندر عشرتی از خردبرگی چون سداب
[B][M1]انوری آخر نمی‌دانی چه می‌گویی خموش[M2]گاو پای اندر میان دارد مران خر در خلاب
[B][M1]شکر یزدان را که گردون با تو حسن عهد کرد[M2]تا نتیجهٔ حسن عهد او شد این حسن المب
[B][M1]ای سپهر ملک را اقبال تو صاحب‌قران[M2]وی جهان عدل را انصاف تو مالک رقاب
[B][M1]آسمانی نی که ثابت رای نبود آسمان[M2]آفتابی نی که زاید نور نبود آفتاب
[B][M1]سیر عزمت همچو سیر اختران بی‌ارتداد[M2]دور حزمت چون قضای آسمان بی‌انقلاب
[B][M1]پای حلم تو ندارد خاک هنگام درنگ[M2]تاب حکم تو ندارد باد هنگام شتاب
[B][M1]ملک را کلک تو از دیوان دولت پاک کرد[M2]ملک گویی آسمانستی و کلک تو شهاب
[B][M1]قهرت اندر جام زهره زهر گرداند عقار[M2]لطفت اندر کام افعی نوش گرداند لعاب
[B][M1]گر نویسد نام باست بر در شهر تبت[M2]خون شود بار دگر در ناف آهو مشک ناب
[B][M1]در کفت آرام نادیده ز گیتی جز عنان[M2]دیگران در پایت افتاده ز خواری چون رکاب
[B][M1]تا ابد دود و دخان بارنده گردد چون بخار[M2]گر بیفتد برفلک چون دست تو یک فتح باب
[B][M1]جود و دستت هر دو همزادند همچون رنگ و گل[M2]کی توان کردن جدارنگ از گل و بوی از گلاب
[B][M1]بخشش بی‌منت و احسان بی‌لافت کنند[M2]ابر و دریا را ز خجلت خشک چون دود و سراب
[B][M1]بالله‌ام گر در سر دندان شود با لاف رعد[M2]فی‌المثل کر بارد آب زندگانی از سحاب
[B][M1]ابر کی باشد برابر با کف دستی که گر[M2]کان ببخشد نه ثنا دامانش گیرد نه ثواب
[B][M1]کوس رعد ورایت برقش همه بگذاشتم[M2]یک سؤالم را جوابی ده نه جنگ و نه عتاب
[B][M1]جلوهٔ احسان خود در عمر کردستی تو نه[M2]گر همه صد بدره زر بودیت و صد رزمه ثیاب
[B][M1]قطرهٔ باران از او بر روی آبی کی چکید[M2]کو کلاهی بر سرش ننهاد حالی از حباب
[B][M1]خود خراب آباد گیتی نیست جای تو ولیک[M2]گنجها ننهند هرگز جز که در جای خراب
[B][M1]آسمان‌قدرا زمین‌حلما خداوندا مکن[M2]با کسی کز تو گزیرش نیست بی‌جرمی عتاب
[B][M1]خود نکردستم به مهجوری مران زین ساحتم[M2]حق همی داند بری الساحتم من کل باب
[B][M1]بر پی صاحب غرض رفتم بیفتادم ز راه[M2]آن مثل نشنیده‌ای باری اذا کان الغراب
[B][M1]چین ابروی تو بر من رستخیز آرد فکیف[M2]روزها شد تا سلامم رانفرمودی جواب
[B][M1]داشت روشن روز عیشم آفتاب عون تو[M2]وز عنا آمد شبی حتی تورات بالحجاب
[B][M1]لطف تو هر ساعتم گوید که هین الاعتذار[M2]قهر تو هر لحظه‌ام گوید که هان الاجتناب
[B][M1]من میان هر دو با جانی به غرغر آمده[M2]در کف غم چون تذروی مانده در پای عقاب
[B][M1]خود کرم باشد که چشمی کز جهان روشن به تست[M2]هرشبی پر باشد از خون و تهی باشد ز خواب
[B][M1]از فلک در بندگی تو سپر هم نفکنم[M2]گر به خون من کند تیغ حوادث را خضاب
[B][M1]نیست در علمم که جز تو کس خداوندم بود[M2]هست بر علمم گوا من عنده ام‌الکتاب
[B][M1]دانی آخر چون تویی را بد نباشد چون منی[M2]چون کنم برداشتم از روی این معنی نقاب
[B][M1]گر تو خواهی ور نخواهی بنده‌ام تا زنده‌ام[M2]این سخن کوتاه شد، والله اعلم بالصواب
[B][M1]تا خیام چرخ را نبود شرج همچون ستون[M2]تا طناب صبح را نبود گره چونان که تاب
[B][M1]در جهان جاه لشکرگاه اقبال ترا[M2]خیمه اندر خیمه بادا و طناب اندر طناب
[B][M1]عرض تو چون جرم گردون باد ایمن از فساد[M2]عمر تو چون دور گردون باد فارغ از حساب
[B][M1]از بلندی پایگاه دولتت فوق الفلک[M2]وز نژندی جایگاه دشمنت تحت التراب
[A]
[B][M1]چون وقت صبح چشم جهان سیر شد ز خواب[M2]بگسسته شد ز خیمهٔ مشکین شب طناب
[B][M1]بنمود روی صورت صبح از کران شب[M2]چون جوی سیم برطرف نیلگون سراب
[B][M1]جستم ز جای خواب و نشستم به خانه در[M2]یک سینه پر ز آتش و یک دیده پر ز آب
[B][M1]باشد که بینم از رخ نسرین او نشان[M2]باشد که یابم از لب نوشین او جواب
[B][M1]کاغذ به دست کردم و برداشتم قلم[M2]والوده کرد نوک قلم را به مشک ناب
[B][M1]اول دعا بگفتم برحسب حال خویش[M2]گفتم هزار فصل و نماندم به هیچ باب
[B][M1]گه عذر و گه ملامت و گه ناز و گه نیاز[M2]گه صلح و گه شفاعت و گه جنگ و گه عتاب
[B][M1]کای نوش جان‌فزای تو چون نعمت حیات[M2]وی وصل دلربای تو چون دولت شباب
[B][M1]در خانهٔ فراق تنم را مکن اسیر[M2]بر آتش شکیب دلم را مکن کباب
[B][M1]با دست بر لب من و آبست در دو چشم[M2]از باد با نفیرم و از آب در عذاب
[B][M1]هر صبحدم که موج زند خون دل مرا[M2]سینه هزار شعبه برآرد ز تف و تاب
[B][M1]چرخ بلند را دهم از تاب سینه تف[M2]کف خضیب را کنم از خون دل خضاب
[B][M1]گر هیچ‌گونه از دلم آگه شوی یقین[M2]داری مرا مصیب درین نوحهٔ مصاب
[B][M1]بودم در این حدیث که ناگاه در بزد[M2]دلدار ماه‌روی من آن رشک آفتاب
[B][M1]در غمزه‌های نرگس او بی‌شمار سحر[M2]در شاخهای سنبل او بی‌قیاس تاب
[B][M1]چون والهان ز جای بجستم دوید پیش[M2]بگرفتمش کنار و برانداختم نقاب
[B][M1]آوردمش بجای و نشاند و نشست پیش[M2]بر دست بوسه دادم و بر روی زد گلاب
[B][M1]طیره همی شدم که چنین میهمان مرا[M2]کورا به عمر خویش ندیدم شبی به خواب
[B][M1]چندان درنگ که کنم خدمتی به شرط[M2]چندان یسار نه که کنم پارهٔ جلاب
[B][M1]می‌خواستم ز دلبر خود عذر در خلا[M2]وز آب دیده کرد زمین گرد او خلاب
[B][M1]القصه بعد از آنکه بپرسید مر مرا[M2]گفتا چه حاجتست بگویم بود صواب
[B][M1]گفتم بگوی گفت من از گفتهای خویش[M2]آورده‌ام چو زادهٔ طبع تو سحر ناب
[B][M1]تا بی‌ملالت این را فردا ادا کنی[M2]اندر حریم مجلس دستور کامیاب
[B][M1]آخر نهاد پیش من آن کاغذ مدیح[M2]بنوشته خط چند به از لؤلؤ خوشاب
[B][M1]کای کرده بخت رای ترا هادی الرشاد[M2]وی گفته چرخ جود ترا مالک الرقاب
[B][M1]از عدل کامل تو بود ملک را نصیب[M2]وز بخت شامل تو بود بخت را نصاب
[B][M1]شد نیستی چو صورت عنقا نهان از آنک[M2]گفت تو کرده قاعدهٔ نیستی خراب
[B][M1]گر یک بخار بحر کفت بر هوا رود[M2]تا روز حشر ژالهٔ زرین دهد سحاب
[B][M1]بوسند اختران فلک مر ترا عنان[M2]گیرند سروران زمان مر ترا رکاب
[B][M1]افلاک را زمانهٔ اقبال تو نصیب[M2]و اشراف را ستانهٔ والای تو مب
[B][M1]اندر حریم حرمت تو دیده چشم خلق[M2]ایمن گرفته فوج غنم مرتع ذئاب
[B][M1]تا بر بساط مرکز خاکی ز روی طبع[M2]زردی ز زعفران نشود سبزی از سداب
[B][M1]بادا جهان حضرت تو مرجع حیات[M2]بگرفته حادثه ز جناب تو اجتناب
[A]
[B][M1]گشت از دل من قرار غایب[M2]کارم نشود به از نوایب
[B][M1]دل دم‌خور و دل‌فریب شادان[M2]غم حاضر و غمگسار غایب
[B][M1]بر ضعف تنم قضا موکل[M2]بر سوز دلم قدر مواظب
[B][M1]افلاک به رمح طعنه طاعن[M2]ایام به سیف هجر ضارب
[B][M1]ماییم و شکایت احبا[M2]ماییم و ملامت اقارب
[B][M1]آشفته دل از جهان جافی[M2]آسیمه‌سر از سپهر غاضب
[B][M1]بر چهره دلیل شمع سوزان[M2]بر دیده رسیل دمع ساکب
[B][M1]آسیب عوایق از چپ و راست[M2]آشوب خلایق از جوانب
[B][M1]هر مستویی ز وصل مغلوب[M2]هر ممتنعی ز هجر واجب
[B][M1]شاخ گل عیش با عوالی[M2]برگ گل انس با قواضب
[B][M1]با این همه شوق فتنه مفتی[M2]با این همه قصه عشق خاطب
[B][M1]معشوق بتی که هست پیوست[M2]عشقش چو زمانه پر عجایب
[B][M1]با شمس و قمر به رخ مساعد[M2]با شهد و شکر به لب مناسب
[B][M1]از نوش به مل درش لی[M2]وز مشک به گل برش عقارب
[B][M1]چین کله بر عقیق چینی[M2]تیر مژه بر کمان حاجب
[B][M1]رخساره چو گلستان خندان[M2]زلفین چو زنگیان لاعب
[B][M1]با روح دو بسدش معاشر[M2]با عقل دو نرگسش معاتب
[B][M1]از توبه برآمده ز حالش[M2]هر روز هزار مرد تایب
[B][M1]جماش بدان دو چشم عیار[M2]قلاش بدان دو زلف ناهب
[B][M1]شیرینی لطفش از نوادر[M2]زیبایی وصفش از غرایب
[B][M1]زیبا بود آن سخن که باشد[M2]دیباچهٔ آفرین صاحب
[B][M1]صدرالوزراء مؤیدالملک[M2]دست و دل و دیدهٔ مراتب
[B][M1]دریای کرم نمای صافی[M2]خورشید فرح‌فزای صائب
[B][M1]ممدوح ائمه و سلاطین[M2]مشهور مشارق و مغارب
[B][M1]معمور به حشتمش اقالیم[M2]منصور به دولتش کتایب
[B][M1]چون باد صبا به خلق نیکو[M2]چون ابر سخی به دست واهب
[B][M1]از خون مخالفان طاغی[M2]وز مغز محاربان حارب
[B][M1]آلوده هژبر را براثن[M2]اندوده عقاب را مخالب
[B][M1]مکشوف به کوشش و به بخشش[M2]مشعوف به قادم و به ذاهب
[B][M1]در قبضهٔ علم او مهمات[M2]در سایهٔ صدق او تجارب
[B][M1]یک عالم و صدهزار جاهل[M2]یک صادق و صدهزار کاذب
[B][M1]عقل و نظرش سر مساعی[M2]جود و کرمش در مواهب
[B][M1]در مسکن علم و عدل ساکن[M2]بر مرکب قدر و جاه راکب
[B][M1]مجموع مکارم و معالی[M2]قانون مفاخر و مناقب
[B][M1]ای هر ملکی ترا مخاطب[M2]وی هر ملکی ترا مخاطب
[B][M1]نام تو چو آفتاب معروف[M2]کام تو چو روزگار غالب
[B][M1]درگاه تو عام را مطامع[M2]ایوان تو خاص را مکاسب
[B][M1]گردون به ستایش تو مایل[M2]اختر به پرستش تو راغب
[B][M1]گفتار ترا ائمه عاشق[M2]دیدار ترا ملوک طالب
[B][M1]منشور تو درج پر جواهر[M2]ایوان تو چرخ پر کواکب
[B][M1]چون ماه ترا هزار منهی[M2]چون تیر ترا هزار کاتب
[B][M1]چالاک‌تر از عصای موسی[M2]فرخ قلمت گه مرب
[B][M1]ای جود ترا بحار خازن[M2]وی حلم ترا جبال نایب
[B][M1]آزادهٔ دهر و صدر اسلام[M2]با درد نوایب و مصایب
[B][M1]زنده است به تو که زنده کردی[M2]ادرار جهانیان و راتب
[B][M1]روشن به تو گشت شغل گیتی[M2]شارق ز تو گشت شمس غارب
[B][M1]تا هست علوم را مبادی[M2]تا هست امور را عواقب
[B][M1]حکم تو همیشه باد باقی[M2]عزم تو همیشه باد ثاقب
[B][M1]با چرخ کمال تو مشارک[M2]با دهر جمال تو مصاحب
[A]
[B][M1]ای سخا را مسبب الاسباب[M2]وی کرم را مفتح الابواب
[B][M1]آستان تو چرخ را معبد[M2]بارگاه تو خلق را محراب
[B][M1]کف تو باب کان پر گوهر[M2]در تو باب بحر بی‌پایاب
[B][M1]عنف تو در لب اجل خنده[M2]لطف تو در شب امل مهتاب
[B][M1]صاحبا گرچه از پرستش تو[M2]حرمت شیب یافتم به شباب
[B][M1]از حدیث و قدیم هست مرا[M2]آستان مبارک تو مب
[B][M1]بارها عقل مر مرا می‌گفت[M2]که از این بارگاه روی متاب
[B][M1]مایه گیرد صواب او ز خطا[M2]گر درنگت شود بدل به شتاب
[B][M1]زود جنبش مباش همچو عنان[M2]دیر آرام باش همچو رکاب
[B][M1]دوش با یار خویش می‌گفتم[M2]سخنی دوست‌وار از هر باب
[B][M1]تا رسیدم بدین که عقل شریف[M2]می‌نماید مرا طریق صواب
[B][M1]کرد در زیر لب تبسم و گفت[M2]ای ترا نام در عنا و عذاب
[B][M1]نه سلام ترا ز بخت علیک[M2]نه سؤال ترا ز بخت جواب
[B][M1]طیره‌ای گاه سلوت از اعدا[M2]خجلی وقت دعوی از احباب
[B][M1]تو چو هر غافلی و بی‌خبری[M2]تن ز دستی درین وثاق خراب
[B][M1]روز و شب محرم تو کلک و دوات[M2]سال و مه مونس تو رحل و کتاب
[B][M1]نه ترا راحت بقا و حیات[M2]نه ترا لذت طعام و شراب
[B][M1]رمضان آمد و همی سازند[M2]کدخدایی سرا اولوالالباب
[B][M1]نزنی لاف خدمت اشراف[M2]نکشی بار منت اصحاب
[B][M1]هم غریو تو چون غریو غریب[M2]هم خروش تو چون خروش غراب
[B][M1]چون فلک بی‌قراری از غم و رنج[M2]چون ملک بی‌نصیبی از خور و خواب
[B][M1]معده و حلق ناز و نعمت تو[M2]طعمهٔ صعوه و گلوی عقاب
[B][M1]گرچه در بذل و جود بنماید[M2]سایهٔ صاحب آفتاب و سحاب
[B][M1]گرچه بر خنگ همتش گیتی[M2]هست بی‌وزن‌تر ز پر ذباب
[B][M1]گرچه اقبال او که دایم باد[M2]از رخ ملک برگرفت نقاب
[B][M1]تشنگان حدود عالم را[M2]در یکی جام کی کند سیراب
[B][M1]در سمرقند و در بخارا هست[M2]قدری ملک و اندکی اسباب
[B][M1]دخل آن در میان خرج فراخ[M2]دیو آزرم را بود چو شهاب
[B][M1]محرم من تویی مرا هم تو[M2]بسر آن رسان ز بهر ثواب
[B][M1]بشنو این از ره حقیقت و صدق[M2]مشنو این از ره حدیث و عتاب
[B][M1]یک مه از عشق خدمت صاحب[M2]مکش از روی اضطراب نقاب
[A]
[B][M1]ای جهان عدل را انصاف تو مالک رقاب[M2]دین حق را مجد و گردون شرف را آفتاب
[B][M1]دست عدلت خاک رابیرون کند از دست باد[M2]پای قهرت بسپرد مر باد را در زیر آب
[B][M1]فکرتت همچون فلک دایم سبک دارد عنان[M2]صولتت همچون زمین دایم گران دارد رکاب
[B][M1]پیش سیر حکم تو چون خاک باد اندر درنگ[M2]پیش سنگ حلم تو چون باد خاک اندر شتاب
[B][M1]از بزرگی اوج گردون زیبدت سقف خیام[M2]وز شگرفی جرم کیوان شایدت میخ طناب
[B][M1]رد و منعت حکم گردون راحنا بر کف نهد[M2]در هر آن عزمی که تو نوک قلم کردی خضاب
[B][M1]کشتهٔ قهر ترا تقدیر ننماید نشور[M2]چشمهٔ فضل ترا ایام ننماید سراب
[B][M1]دست عدلت گر بخواهد آشیان داند نهاد[M2]کبک را در مخلب شاهین و منقار عقاب
[B][M1]در جهان مصلحت با احتساب عدل تو[M2]قوت مستی همی بیرون توان کرد از شراب
[B][M1]ای ز استسلام انصاف تو جز بخت ترا[M2]یک جهان را برده اندر سایهٔ عدل تو خواب
[B][M1]دشمنت را آب نی از خاکساری در جگر[M2]لاجرم بر آتش حسرت جگر دارد کباب
[B][M1]همچو قارون در زمین پنهان کنی بدخواه را[M2]گر به گردون برشود همچون دعای مستجاب
[B][M1]برضمیر خصم تو یاد تو همچون نان رود[M2]کز اثیر اندر هوای تیره شب جرم شهاب
[B][M1]ز اتفاق رای تو با صدر دین آسوده گشت[M2]عالمی از اضطرار و امتی از اضطراب
[B][M1]در مذاق دهر هست از لطف تو طعم شکر[M2]در دماغ چرخ هست از خوی تو بوی گلاب
[B][M1]شد قوی‌دل دولت و دین از وفاق هر دو آن[M2]قوت دل زاید آری در طبیعت از جلاب
[B][M1]گر نبودی طبع تو دانش نماندی در جهان[M2]ور نبودی دست او بخشش بماندی در نقاب
[B][M1]چرخ پیش همت تو همچوباطل پیش حق[M2]فتنه پیش باس او همچون قصب در ماهتاب
[B][M1]تو ز بهر او همی خواهی بزرگی و شرف[M2]او ز بهر خدمت تو زندگانی و شباب
[B][M1]گر برای او نباشد تو نخواهد صدر و قدر[M2]ور برای تو نباشد او نخواهد جاه و آب
[B][M1]تا بپیوستست دست عهدتان با یکدگر[M2]دست جور از دهر ببرید اینت پیوند صواب
[B][M1]گرچه استحقاق آن دارد که از سلطان وقت[M2]هر حدیثی کو بگوید نزد او یابد جواب
[B][M1]هم به اقبال تو می‌یابد ز سلطان جهان[M2]اسب و طوق و جامه و فرمان و القاب خطاب
[B][M1]گرچه گل بر بار چون بشگفت خود تازه بود[M2]تازگیش آخر صبا می‌بخشد و تری سحاب
[B][M1]ای زبان راست‌گویت هم حدیث غیب صرف[M2]وی خیال راست‌بینت همنشین وحی ناب
[B][M1]تا بود مقدور سعد و نحس گردون خیر و شر[M2]تا بود مجبور سرد و گرم گیتی شیخ وشاب
[B][M1]پایهٔ قدرت مباد از گردش گردون فرود[M2]عالم عمرت مباد از آفت گیتی خراب
[B][M1]عرض پاکت همچو ذات عقل ایمن از فساد[M2]سال عمرت همچو دور چرخ بیرون از حساب
[B][M1]بدسگالت در دو گیتی در سقر باد و سفر[M2]نیک‌خواهت در دو عالم در ثنا و در ثواب
[A]
[B][M1]ای از کمال حسن تو جزوی در آفتاب[M2]خطت کشیده دائرهٔ شب بر آفتاب
[B][M1]زلف چو مشک ناب ترا بنده مشک ناب[M2]روی چو آفتاب ترا چاکر آفتاب
[B][M1]آنجا که زلف تست همه یکسره شب است[M2]وانجا که روی تست همه یکسر آفتاب
[B][M1]باغیست چهره تو که دارد ستاره‌بار[M2]سرویست قامت تو که دارد بر آفتاب
[B][M1]بر ماه مشک داری و بر سرو بوستان[M2]در لاله نوش داری و در عنبر آفتاب
[B][M1]گر حور و آفتاب نهم نام تو رواست[M2]کاندر کنار حوری و اندر بر آفتاب
[B][M1]از چهره آفتابی و از بوسه شکری[M2]بس لایق است با شکرت همبر آفتاب
[B][M1]انگیختست حسن تو گل با مه تمام[M2]وامیخته است لفظ تو با شکر آفتاب
[B][M1]گر نایب سپهر نشد زلف تو چرا[M2]در حلقه ماه دارد و در چنبر آفتاب
[B][M1]خالیست بر رخ تو بنامیزد آنچنانک[M2]خواهد همی به خوبی ازو زیور آفتاب
[B][M1]گویی که نوک خامهٔ دستور پادشاه[M2]ناگه ز مشک شب نقطی زد بر آفتاب
[B][M1]مخدوم ملک‌پرور و صدر جهان که هست[M2]در پیش بارگاهش خدمتگر آفتاب
[B][M1]فرزانه مجد دولت و دین کز برای فخر[M2]داد ز رای روشن او رهبر آفتاب
[B][M1]عالی ابوالمعالی بن احمد آنکه اوست[M2]از مخبر آسمانی و از منظر آفتاب
[B][M1]لشکرکشی که هستش لشکرگه آسمان[M2]فرمان‌دهی که هستش فرمانبر آفتاب
[B][M1]بر طالع قویش دعاگوی مشتری[M2]بر طلعت شهیش ثناگستر آفتاب
[B][M1]هر صبحدم بسوزد بهر بخور او[M2]مشک سیاه شب را در مجمر آفتاب
[B][M1]کامل ز ذات اوست خردپرور آدمی[M2]قاهر ز جود اوست گهرپرور آفتاب
[B][M1]بر منبری که خطبهٔ مدحش ادا کنند[M2]بوسد ز فخر پایهٔ آن منبر آفتاب
[B][M1]زیبد زمانه را که کند بهر مدح او[M2]خامه شهاب و نقش شب و دفتر آفتاب
[B][M1]ای صاحبی که دایم بر آسمان ملک[M2]دارد ز رای روشن تو مفخر آفتاب
[B][M1]ای از محل چنانکه زهر آفریده جان[M2]وی از شرف چنانکه زهر اختر آفتاب
[B][M1]آنجا برد که رای تو باشد دل آسمان[M2]و آنجا نهد که پای تو باشد سر آفتاب
[B][M1]از گرد موکب تو کشد سرمه حور عین[M2]وز ماه رایت تو کند افسر آفتاب
[B][M1]نام شب از صحیفهٔ ایام بسترد[M2]از رای تو اجازت یابد گر آفتاب
[B][M1]بر عزم آنکه ریزد خون عدوی تو[M2]هر روز بامداد کشد خنجر آفتاب
[B][M1]تا کیمیای خاک درت بر نیفکند[M2]در صحن هیچ کان ننهد گوهر آفتاب
[B][M1]سیمرغ صبح را ندهد مژدهٔ صباح[M2]تا نام تو نبندد بر شهپر آفتاب
[B][M1]چون تیغ نصرت تو برآرد سر از نیام[M2]گویی همی برآید از خاور آفتاب
[B][M1]با بندگانت پای ندارند سرکشان[M2]میرد سپاه شب چو کشد لشکر آفتاب
[B][M1]آنجا که رزم جویی و لشکرکشی به فتح[M2]در بحر خون بتابد بی‌معبر آفتاب
[B][M1]از تف و تاب خنجر مردان لشکرت[M2]در سر کشد به شکل زنان چادر آفتاب
[B][M1]ای آفتاب دولت عالیت بی‌زوال[M2]وی در ضمیر روشن تو مضمر آفتاب
[B][M1]ای چاکری جاه ترا لایق آسمان[M2]وی بندگی رای ترا در خور آفتاب
[B][M1]هر شعر آفتاب که نبود بر این نمط[M2]خصمی کند هر آینه در محشر آفتاب
[B][M1]آیینه‌ای که جلوه‌گه روی تو بود[M2]می‌زیبدش هر آینه خاکستر آفتاب
[B][M1]نشگفت اگر نویسد این شعر انوری[M2]بر روی روزگار به آب زر آفتاب
[B][M1]تا نوبهار سبز بود و آسمان کبود[M2]تا لاله سایه جوید و نیلوفر آفتاب
[B][M1]سر سبز باد ناصحت از دور آسمان[M2]پژمرده لاله‌وار حسودت در آفتاب
[B][M1]در جشن آسمان‌وش تو ریخته به ناز[M2]ساقی ماه روی تو در ساغر آفتاب
[A]
[B][M1]ای از رخت فکنده سپر ماه و آفتاب[M2]طعنه زده جمال تو بر ماه و آفتاب
[B][M1]آنجا که راستیست ندارند در جمال[M2]پیش رخ تو هیچ خطر ماه و آفتاب
[B][M1]بندند گر دهی تو اجازت چو بندگان[M2]در خدمت رخ تو کمر ماه و آفتاب
[B][M1]از موی تو ربوده نشان مشک و غالیه[M2]وز روی تو گرفته اثر ماه و آفتاب
[B][M1]از ماه و آفتاب بهی تو که نیستند[M2]با دو عقیق همچو شکر ماه و آفتاب
[B][M1]در صف نیکوان به مقام مفاخرت[M2]خواهند از رخ تو نظر ماه و آفتاب
[B][M1]باشند با جمال تو حاضر به وقت لهو[M2]در بزم شهریار بشر ماه و آفتاب
[B][M1]خاقان کمال دولت و دین آنکه بر فلک[M2]از سهم او کنند حذر ماه و آفتاب
[B][M1]محمود صفدری که ز لطف و ز عنف او[M2]گیرند بار نفع و ضرر ماه و آفتاب
[B][M1]بر خصم او کشیده سنان چرخ و روزگار[M2]در پیش او گرفته سپر ماه و آفتاب
[B][M1]بفزود عز و دولت او ملک و جاه را[M2]چونان که لون و طعم ثمر ماه و آفتاب
[B][M1]از شخص او نگشته جدا جاه و مفخرت[M2]وز حکم او نکرده گذر ماه و آفتاب
[B][M1]بنموده در ولی و عدو و خلقش آن اثر[M2]کاندر قصب نموده گهر ماه و آفتاب
[B][M1]آفاق را جمال ز جاه و جلال اوست[M2]جاه و جمال اوست مگر ماه و آفتاب
[B][M1]شاها نهند اگر تو اشارت کنی به فخر[M2]بر خاک بارگاه تو سر ماه و آفتاب
[B][M1]تو ماه و آفتابی اگر در جبلت‌اند[M2]محض سخا و عین هنر ماه و آفتاب
[B][M1]بی‌عزم و بی‌لقای تو در سرعت و ضیاء[M2]ننهاده گام و نا زده بر ماه و آفتاب
[B][M1]اندر ظلال موکب میمون عزم تو[M2]دارند شغل و پیشه سفر ماه و آفتاب
[B][M1]بر قمع دشمنان تو هر لحظه می‌کشند[M2]لشکر به جایگاه دگر ماه و آفتاب
[B][M1]از کنج سعد هر شب و هر روز نزد تو[M2]آرند تحفه فتح و ظفر ماه و آفتاب
[B][M1]تا مانده‌اند سخرهٔ فرمان ایزدی[M2]در قبضهٔ قضا و قدر ماه و آفتاب
[B][M1]بادا نگون لوای بقای عدوی تو[M2]چونان که در میان شمر ماه و آفتاب
[B][M1]از روی و رای تست شب و روز بر فلک[M2]دیده بها و یافته فر ماه و آفتاب
[B][M1]از طارم سپهر به چشم مناصحت[M2]در دولت تو کرده نظر ماه و آفتاب
[A]
[B][M1]ای زمان شهریاری روزگارت[M2]تا قیامت شهریاری باد کارت
[B][M1]ای ترا پیروزی و شاهی مسلم[M2]باد ببر پیروزی و شاهی قرارت
[B][M1]ای به جایی کاسمان منت پذیرد[M2]گر دهی جایش کجا اندر جوارت
[B][M1]هرکجا رای تو شد راضی به کاری[M2]جنبش گردون طفیل اختیارست
[B][M1]هر کجا عزم تو شد جنبان به فتحی[M2]بر سر ره نصرت اندر انتظارت
[B][M1]خندهٔ خنجر ز فتح بی‌قیاست[M2]نالهٔ دریا ز بذل بی‌شمارت
[B][M1]داغ طاعت بر سرین تا وحش و طیرت[M2]مهر بیعت بر زبان تا مور و مارت
[B][M1]در مقام سمع و طاعت هر دو یکسان[M2]شیر شادروان و شیر مرغزارت
[B][M1]حق و باطل را که پیدا کرد و پنهان[M2]حزم پنهان و نفاذ آشکارت
[B][M1]دی و فردا را به هم پیش تو آرد[M2]بر در امروز امر کامکارت
[B][M1]هر مرادی کاسمان در جیب دارد[M2]بازیابی گر بجویی در کنارت
[B][M1]نقش مقدوری نیارد بست گردون[M2]جز به استصواب رای هوشیارت
[B][M1]بر در کس عنکبوت جور هرگز[M2]کی تند تا عدل باشد یار غارت
[B][M1]پردهٔ شب درگهت را پرده گشتی[M2]گر اجازت یافتی از پرده‌دارت
[B][M1]بارهٔ در هم نیارد کرد گیتی[M2]ثابت ارکان‌تر ز حزم استوارت
[B][M1]افعی پیچان نشد در صف هیجا[M2]تیز دندان‌تر ز رمح خصم خوارت
[B][M1]از دل خارا نیامد هیچ آتش[M2]فتنه‌سوزی را چو تیغ آبدارت
[B][M1]گنج را لاغر کند بذل سمینت[M2]ملک را فربه کند کلک نزارت
[B][M1]کلک از دریا کمال خویش یابد[M2]داند این معنی دل دریا عیارت
[B][M1]لازم دست چو دریای تو زان شد[M2]کلک آبستن به در شاهوارت
[B][M1]تابش خورشید نتواند گرفتن[M2]کشوری از ملک و جاه بی‌کنارت
[B][M1]چاوش اوهام نتواند رسیدن[M2]تا کجا تا آخر صف روز بارت
[B][M1]در درون پره افتد از برون نی[M2]شیرو و گاو آسمان روز شکارت
[B][M1]شهریارا بخت یارت باد نی نی[M2]آنکه او یاری ندارد باد یارت
[B][M1]روز هیجا کاسمان سیارگان را[M2]در تتق یابد ز گرد کارزارت
[B][M1]رخنه در کوه افکند که؟ کر و فرت[M2]لرزه بر چرخ افکند چه؟ گیرودارت
[B][M1]بر فلک دوزد به طنازی در آن دم[M2]حکم بدرابیلک گردون گذارت
[B][M1]در عدد افزون نماید در عمل نی[M2]گاه کوشش ده سوار و صد سوارت
[B][M1]هر سوار از لشکر دشمن دو گردد[M2]نز مدد از خنجر چون ذوالفقارت
[B][M1]جوف دوزخ پر کند قهرت به یک دم[M2]گر جدا افتد ز عفو بردبارت
[B][M1]سایه از قهر تو گر آگاه گردد[M2]بگسلد حایل ز خصم خاکسارت
[B][M1]جمع گردد جزو جزوش بار دیگر[M2]کشته‌ای را کاید اندر زینهارت
[B][M1]پشته چون هامون کند هامون چو پشته[M2]پویه و جولان ز رخش راهوارت
[B][M1]بسکه بر سیمرغ و رستم بذله گفتی[M2]گر بدیدی در مصاف اسفندیارت
[B][M1]خسروا اینگونه شعر از بنده یابی[M2]هم تو دانی ای سخندانی شعارت
[B][M1]شاخ دانش مثل تو طوطی ندارد[M2]می‌نگویم ای چو طوطی صدهزارت
[B][M1]گرچه از این بنده یادت می‌نیاید[M2]باد صد دیوان سخن زو یادگارت
[B][M1]تا دوام روزگار از دور باشد[M2]دور دولت باد دایم روزگارت
[B][M1]گشته هر امروزت از دی ملکت افزون[M2]باد چون امروز و دی امسال و پارت
[B][M1]اصل ماتم تیغ هندی در یمینت[M2]اصل شادی جام باده بر یسارت
[B][M1]ای قوی بازو به حفظ دولت و دین[M2]حرز بازو باد حفظ کردگارت
[A]
[B][M1]آخر ای خاک خراسان داد یزدانت نجات[M2]از بلای غیرت خاک ره گرگانج و کات
[B][M1]در فراق خدمت گرد همایون موکبی[M2]کاندر نعل از هلالست اسب را میخ از نبات
[B][M1]موکب صدر جهان پشت هدی روی ظفر[M2]خواجهٔ دنیی ضیاء دین حق اکفی الکفاة
[B][M1]لاجرم بادت نسیمی یافت چون باد مسیح[M2]لاجرم آبت مزاجی یافت چون آب حیات
[B][M1]آنکه گردون را برو ترجیح نتواند نهاد[M2]عقل کل در هیچ معنی جز که در تقدیم ذات
[B][M1]داده کلک بی‌قرارش کار عالم را قرار[M2]داده رای با ثباتش ملک دنیا را ثبات
[B][M1]هرچه در گیتی برو نام عطا افتد کفش[M2]جمله را گفتست خذ جام و قلم را گفته هات
[B][M1]در غنایی خواهد افتاد از کفش گیتی چنانک[M2]بر مساکین طرح باید کرد اموال زکات
[B][M1]ای ز شرم جاه تو سرگشته اوج اندر فلک[M2]وی ز رشک دست تو نالنده موج اندر فرات
[B][M1]آمدی اندر هنر اقصی نهایات الکمال[M2]چون محیط آسمان اعلی نهایات الجهات
[B][M1]از خداوندی جدا هرگز نبودستی چنانک[M2]نفس موجود از وجود و ذات موصوف از صفات
[B][M1]بعد از آن والی که بنیاد وجود از جود اوست[M2]بر خلایق چون تو والی کس نبودست از ولات
[B][M1]دست انصاف تو بر بدعت‌سرای روزگار[M2]دست محمودست بر بتخانه‌های سومنات
[B][M1]گر حرم را چون حریم حرمتت بودی شکوه[M2]در درون کعبه هرگز نامدی عزی و لات
[B][M1]هر کرا در دل هوای تست ایمن از هوان[M2]هر که را در جان وفای تست فارغ از وفات
[B][M1]خود صلاح اهل عالم نیست اندر شرع و رسم[M2]اعتصام الا به حبل طاعتت بعد از صلات
[B][M1]زانکه امروز از اولوالامری و یزدان در نبی[M2]همچنین گفتست و حق اینست و دیگر ترهات
[B][M1]خون دل یابد ز باس تو چو گردون بشکند[M2]در عظام دشمن ملک ار همه باشد رفات
[B][M1]صد عنایت‌نامهٔ گردون حنا بر کرده گیر[M2]چون ز دیوانت به جان کردند خصمی را برات
[B][M1]خصم را گو هرچه خواهی کن تو و تدبیر ملک[M2]این خبر دانم خداوندا که دانی کل شات
[B][M1]صاحبا صدرا خداوندا کریما بنده گر[M2]یابد از حرمان عالی بارگاه تو نجات
[B][M1]بعد از این در خدمت از سر پای سازد چون قلم[M2]زانکه گشتست از فراق تو سیه‌دل چون دوات
[B][M1]در قضای خدمت ماضیش قوتها دهد[M2]آنکه حسرتهاش میداده است هردم بر فوات
[B][M1]اندرین خدمت که دارد بنده از تشویر آن[M2]پیش فتیان خراسان دست بر رخ چون فتات
[B][M1]گرچه بعضی شایگانست از قوافی باش گو[M2]عفو کن وقت ادا دانی ندارم بس ادات
[B][M1]بود الحق تاء چند دیگر از وجدان ولیک[M2]چون ممات و چون قنات و چون روات و چون عدات
[B][M1]گفتم آخر شایگان خوش به از وجدان بد[M2]فی‌المثل چون حادثاتی از ورای حادثات
[B][M1]هیچ‌کس در یک قوافی بنده را یاری نکرد[M2]هرکه بیتی شعر دانست از رعیت وز رعات
[B][M1]جز جمال‌الدین خطیب ری که برخواند از نبی[M2]مسلمات مؤمنات قانتات تایبات
[B][M1]تا کند تقطیع این یک وزن وزان سخن[M2]فاعلاتن فاعلاتن فاعلاتن فاعلات
[B][M1]جیش تو بادا به بلخ و جشن تو بادا به مرو[M2]بارگاهت در نشابور و مقام اندر هرات
[A]
[B][M1]اگر محول حال جهانیان نه قضاست[M2]چرا مجاری احوال برخلاف رضاست
[B][M1]بلی قضاست به هر نیک و بد عنان‌کش خلق[M2]بدان دلیل که تدبیرهای جمله خطاست
[B][M1]هزار نقش برآرد زمانه و نبود[M2]یکی چنانکه در آیینهٔ تصور ماست
[B][M1]کسی ز چون و چرا دم همی نیارد زد[M2]که نقش بند حوادث ورای چون و چراست
[B][M1]اگر چه نقش همه امهات می‌بندند[M2]در این سرای که کون و فساد و نشو و نماست
[B][M1]تفاوتی که درین نقشها همی بینی[M2]ز خامه‌ایست که در دردست جنبش آباست
[B][M1]به دست ما چو از این حل و عقد چیزی نیست[M2]به عیش ناخوش و خوش گر رضا دهیم سزاست
[B][M1]که زیر گنبد خضرا چنان توان بودن[M2]که اقتضای قضاهای گندب خضراست
[B][M1]چو در ولایت طبعیم ازو گریزی نیست[M2]که بر طباع و موالید والی والاست
[B][M1]کسی چه داند کین گوژپشت مینارنگ[M2]چگونه مولع آزار مردم داناست
[B][M1]نه هیچ عقل بر اشکال دور او واقف[M2]نه هیچ دیده بر اسرار حکم او بیناست
[B][M1]چه جنبش است که بی اولست و بی‌آخر[M2]چه گردش است که بی‌مقطع است و بی‌مبداست
[B][M1]مرا ز گردش این چرخ آن شکایت نیست[M2]که شرح آن به همه عمر ممکن است و رواست
[B][M1]زمانه را اگر این یک جفاست بسیارست[M2]به جای من چه کز این صدهزار گونه جفاست
[B][M1]چو عزم خدمت آن بارگاه دید مرا[M2]که صحن و سقفش بی غارهٔ زمین و سماست
[B][M1]چو دید کز پی تشریف نعمت و جاهم[M2]چو بندگان ویم قصد حضرت اعلاست
[B][M1]به دست حادثه بندی نهاد بر پایم[M2]که همچو حادثه گاهی نهان و گه پیداست
[B][M1]سبک به صورت و چونان گران به قوت طبع[M2]که پشت طاقتم از بار او همیشه دوتاست
[B][M1]نظر به حیله ز اعضا جدا نمی‌کندش[M2]کراست بند بر اعضا که آن هم از اعضاست
[B][M1]عصاست پایم و در شرط آفرینش خلق[M2]شنیده‌ای که کسی را به جای پای عصاست
[B][M1]اگر چه دل هدف تیر محنت است و غمست[M2]وگرچه تن سپر تیغ آفتست و بلاست
[B][M1]ز روزگار خوشست این همه جز آنکه لبم[M2]ز دست‌بوس خداوند روزگار جداست
[B][M1]خدایگان وزیران مشرق و مغرب[M2]که در وزارت صاحب شریعت وزراست
[B][M1]سپهر فتح ابوالفتح طاهر آن صاحب[M2]که بر سپهر کمالش سپهر کم ز سهاست
[B][M1]پناه ملت و پشت هدی و ناصر دین[M2]که دین و ملت ازو جفت نصرتست وبهاست
[B][M1]جهان خواجگی و خواجهٔ جهان که به جاه[M2]به خواجگان ممالک برش علو و علاست
[B][M1]زمانه ملکی کز کلک و خاتمش در ملک[M2]هزار بند و گشاد و هزار برگ و نواست
[B][M1]ز بار حلمش در جرم خاک استسلام[M2]ز تف قهرش در طبع آن استسقاست
[B][M1]ز قدر اوست که تار سپهر با پودست[M2]ز عدل اوست که خار زمانه با خرماست
[B][M1]قضاش گفت به دستت دهم زمام جهان[M2]زمانه گفت که او خود جهان مستوفاست
[B][M1]قدر نمود که حکم تو بر قضا فکنم[M2]سپهر گفت که او خود به نفس خویش قضاست
[B][M1]در آن ریاض که طوبی نمود سایه به خلق[M2]چه جای غمزهٔ بید وکرشمهای گیاست
[B][M1]در آن مصاف که خیل ملائکه صف زد[M2]چه حد خنجر هندی و نیزهٔ بطحاست
[B][M1]به خط طاعت و فرمان درش وحوش و طیور[M2]به زیر سایهٔ عدل اندرش رجال و نساست
[B][M1]ایا سپهر نوالی که پیش صدق سخات[M2]سخای ابر دروغ و نوال بحر دغاست
[B][M1]به پیش رفعت تو چرخ گوییا پست است[M2]به جای دانش تو عقل گوییا شیداست
[B][M1]ایا زمانه مثالی که امر و نهی ترا[M2]به روزگار بدارند و کار دست و دهاست
[B][M1]تو آن کسی که ز بهر ثنا و مدحت تو[M2]به مادح تو پر از روزگار مدح و ثناست
[B][M1]به درگه تو فلک را گذر به پای ادب[M2]به جانب تو قضا را نظر به عین رضاست
[B][M1]عیار قدر تو آن اوجها که بر گردون[M2]عیال دست تو آن موجها که در دریاست
[B][M1]ز شوق مجلس تست آن طرب که در زهره است[M2]ز بهر خدمت تست آن کمر که بر جوزاست
[B][M1]توال دست ترا موج بحر و بذل سحاب[M2]مسیر امر ترا بال برق و پای صباست
[B][M1]ز اعتدال هوایی که دولتت دارد[M2]حماد را چو نبات انتمای نشو و نماست
[B][M1]فلک ز جود تو سازد لطیفهای وجود[M2]مگر که منبع جود تو مصدر اشیاست
[B][M1]کف جواد ترا دهر خواست گفت سخی است[M2]سپهر گفت مخوانش سخی که محض سخاست
[B][M1]جهان به طبع گراید به خدمت تو که تو[M2]به ذات کل جهانی و کل او اجزاست
[B][M1]وجود خوف و رجا فرع خشم و حلم تواند[M2]که خشم و حلم تو اصل مزاج خوف و رجاست
[B][M1]قضا چو ذات ترا دید گفت اینت عجب[M2]جهان گذشت و هنوز اندرو تن تنهاست
[B][M1]اگر فنا در هستی به گل برانداید[M2]ترا چه باک نه ذات تو مستعد فناست
[B][M1]وگر بقا نبود در جهان ترا چه زیان[M2]بقا بذات تو باقی نه ذات تو به بقاست
[B][M1]چه هیکلست به زیر تو در که با تک او[M2]بسیط گوی زمین همچو پهنه بی‌پهناست
[B][M1]تبارک‌الله از آن آب‌سیر آتش‌فعل[M2]که با رکاب تو خاکست و با عنانت هواست
[B][M1]به وقت رفتن و طی کردن مسالک ملک[M2]هواش فدفد و دریا سراب و که صحراست
[B][M1]نشیب و بالا یکسان شمارد از پی آنک[M2]به کام او به جهان نه نشیب و نه بالاست
[B][M1]جهان‌نوردی کامروزش ار برانگیزی[M2]به عالمیت رساند که اندرو فرداست
[B][M1]سپهر اگر بدل خویش صورتی سازد[M2]برش چو صورت اسبی بود که بر دیباست
[B][M1]نه صاحبا ملکا ز آرزوی خدمت تو[M2]دلم قرین عذابست و دیده جفت بکاست
[B][M1]ولیک آمدنم نیست ممکن از پی آن[M2]که رفتنم به سرین و نشستنم به قفاست
[B][M1]همی به پشت چو کشتی سفر توانم کرد[M2]که راه وادی دشوار و عبره چون دریاست
[B][M1]چنان مدان که تغافل نموده باشم از آن[M2]که بر تباهی حالم همین قصیده‌گو است
[B][M1]بلی گناه بزرگ است اگرچه عذری هست[M2]که گر بگویم گویند بر تو جای دعاست
[B][M1]ولیکن ار بدن مرده ریگ نیست چنان[M2]که خدمت تو کند جان زار مانده کجاست
[B][M1]به من جواب و سؤال امور دیوان را[M2]تعلقی نبود کان شعار و رسم شماست
[B][M1]سؤالکیست در این حالتم به غایت لطف[M2]گمان بنده چنانست کان نه نازیباست
[B][M1]ز غایت کرم تست یا ز خامی من[M2]که با گناه چنین منکرم امید عطاست
[B][M1]بدین دقیقه که راندم گمان کدیه مبر[M2]به بنده، گرچه گدایی شعریعت شعر است
[B][M1]سرم به ظل عنایت بپوش بس باشد[M2]که عمرهاست که در تف آفتاب عناست
[B][M1]همیشه تا به جهان اندرون ز دور فلک[M2]شبست و روز و زین هر دو ظلمتست و ضیاست
[B][M1]شبت همیشه ز اقبال روز روشن باد[M2]که روز روشن اقبال تو شب اعداست
[B][M1]به خرمی و خوشی بگذران جهان جهان[M2]که هرچه جز خوشی و خرمی همه سوداست
[A]
[B][M1]شهر پرفتنه و پر مشغله و پر غوغاست[M2]سید و صدر جهان بار ندادست کجاست
[B][M1]دیر شد دیر که خورشید فلک روی نمود[M2]چیست امروز که خورشید زمین ناپیداست
[B][M1]بارگاهش ز بزرگان و ز اعیان پر شد[M2]او نه بر عادت خود روی نهان کرده چراست
[B][M1]دوش گفتند که رنجور ترک بود آری[M2]بار نادادنش امروز بر آن قول گواست
[B][M1]پرده دارا تو یکی درشو و احوال بدان[M2]تا چگونه است بهش هست که دلها درواست
[B][M1]ور ترا بار بود خدمت ما هم برسان[M2]مردمی کن بکن این کار که این کار شماست
[B][M1]ور توانی که رهی بازدهی به باشد[M2]تا درآییم و سلامیش کنیم ار تنهاست
[B][M1]ور چنانست که حالیست نه بر وفق مراد[M2]خود مگو برگ نیوشیدن این حال کراست
[B][M1]که تواند که به اندیشه درآرد به جهان[M2]کز جهان آنکه جهان صد یک ازو بود جداست
[B][M1]وانکه باقی به مدد دادن جاهش بودی[M2]نعمت و ایمنی امروز نه در حال بقاست
[B][M1]وانکه برخاست ازو رسم بدی چون بنشست[M2]چون چنین است بهین کاری تسلیم و رضاست
[B][M1]آفریده چکند گر نکشد بار قضا[M2]کافرینش همه در سلسلهٔ بند قضاست
[B][M1]والی ما که سپهر است ولایت سوز است[M2]وای کین والی سوزنده به غایت والاست
[B][M1]اجل از بارخدای اجل اندر نگذشت[M2]گر تو گویی که ز من درگذرد این سوداست
[B][M1]چه توان کرد برون شد ز قضا ممکن نیست[M2]دامن از عمر بیفشاند و به یک ره برخاست
[B][M1]ای ز اولاد پیمبر وسط عقد مپرس[M2]کز فراق تو بر اولاد پیمبر چه عناست
[B][M1]وی دو قرن از کرمت برده جهان برگ و نوا[M2]تو چه دانی که جهان بی‌تو چه بی‌برگ و نواست
[B][M1]به وفات تو جهان ماتم اولاد رسول[M2]تازه‌تر کرد مگر سلخ رجب عاشوراست
[B][M1]از فنای چو تویی گشت مبرهن ما را[M2]که تر و خشک جهان رهرو سیلاب فناست
[B][M1]با تو گیتی چو جفا کرد وفا با که کند[M2]وین عجب نیست که خود عادت او جمله جفاست
[B][M1]دایهٔ دهر نپرورد کسی را که نخورد[M2]بینی ای دوست که این دایه چه بی‌مهر و وفاست
[B][M1]گرچه خلقی ز جفاهای فلک مجروحند[M2]اندرین دور که شب حامل تشویش و بلاست
[B][M1]بلخ را هیچ قفایی چو وفات تو نبود[M2]آخر ای دور فلک وقت بدان این چه قفاست
[B][M1]رفتی و با تو کمالی که جهان داشت ببرد[M2]گر جهان را پس از این ناقص خوانیم سزاست
[B][M1]کی دهد کار جهان نور و تو غایب ز جهان[M2]شب و خورشید بهم هر دو کجا آید راست
[B][M1]تنگ بودی ز بزرگیت جهان وین معنی[M2]داند آنکس که به اسباب بزرگی داناست
[B][M1]وین عجب‌تر که کنون بی‌تو از آن تنگترست[M2]زانکه از درد تو خالی نه خلا ونه ملاست
[B][M1]گرچه در هر جگری درد و غمت بیخی زد[M2]که شبان‌روزی چون ذکر تو در نشو و نماست
[B][M1]ما چه دانیم که از ما چه سعادت بگذشت[M2]وان تصور نه به اندازهٔ این سینهٔ ماست
[B][M1]کیست با این همه کز نالهٔ زارش همه شب[M2]سقف گردون نه پر از ولولهٔ صوت و صداست
[B][M1]کیست ای بوده چو دریا و چو ابرت دل و دست[M2]کز فراقت نه مژه ابرو کنارش دریاست
[B][M1]تا جهان را نگذاری ز چنان جاه یتیم[M2]که یتیمی جهان گرچه نه طفلست خطاست
[B][M1]تا به خاک اندر آرام نگیری که سپهر[M2]همچنان در طلب خدمت تو ناپرواست
[B][M1]ای دریغا که ز تو درد دلی ماند به دست[M2]وانکه این درد نه دردیست که درمانش دواست
[B][M1]ای دریغا که غم هجر و غم رفتن تو[M2]نیست آن شب که درو هیچ امید فرداست
[B][M1]ای دریغا که ثناها به دعا باز افتاد[M2]چون چنین است بهین ذکر درین حال دعاست
[B][M1]یاربش در کنف لطف خدایی خوددار[M2]کان چنان لطفی کان درخور آنست تراست
[B][M1]چون رهانیدی از این تفرقها جمعش کن[M2]با که با اهل عبا زانکه هم از اهل عباست
[B][M1]ور به گیتی نظری کرد برو تنگ مکن[M2]که جهان دجله شد و ما همه را استسقاست
[A]
[B][M1]ملک مصونست و حصن ملک حصین است[M2]منت وافر خدای را که چنین است
[B][M1]شعلهٔ باسست هرچه عرصهٔ ملکست[M2]سایهٔ عدلست هرچه ساحت دین است
[B][M1]خنجر تشویش با نیام به صلح است[M2]خامهٔ انصاف با قرار مکین است
[B][M1]خواب که در چشم فتنه هست نه صرفست[M2]بلکه به خونابهٔ سرشک عجین است
[B][M1]آب که در جوی ملک هست نه تنهاست[M2]بل ز روانی دور دوام قرین است
[B][M1]جام سپهر افتاد و درد ستم ریخت[M2]دست جهان گو که دور ماء معین است
[B][M1]عاقلهٔ آسمان که نزد وقوفش[M2]نیک و بد روزگار جمله یقین است
[B][M1]گرچه نگوید که اعتصام جهان را[M2]از ملکان کیست آنکه حبل متین است
[B][M1]دور زمان داند آنکه وقت تمسک[M2]عروهٔ وثقی خدایگان زمین است
[B][M1]شاه جهان سنجر آنکه بستهٔ امرش[M2]قیصر و فغفور و رای و خان و تگین است
[B][M1]دیر زیاد آنکه در جبین نفاذش[M2]زیر یک آیه هزار سوره مبین است
[B][M1]شیر شکاری که داغ طاعت فرضش[M2]شیر فلک را حروف لوح سرین است
[B][M1]آنکه ز تاثیر عین نعل سمندش[M2]قلعهٔ بدخواه ملک رخنه چو سین است
[B][M1]آنکه یسارش به بزم حمل گرانست[M2]وآنکه یمینش به رزم حمله گزین است
[B][M1]بحر نه از موج واله تب و لرز است[M2]کز غم آسیب آن یسار و یمین است
[B][M1]تیغ جهادش کشیده دید ظفر گفت[M2]آنکه بدو قایمست ذات من این است
[B][M1]راه حوادث بزد رزانت رایش[M2]خلق چه داند که آن چه رای رزین است
[B][M1]باره نخواهد همی جهان که جهان را[M2]امن کنون خود نگاهبان امین است
[B][M1]عمر نیابد ستم همی که ستم را[M2]روز نخستین چو روز بازپسین است
[B][M1]فکرت او پی برد بجاش اگر چند[M2]در رحم مادر زمانه جنین است
[B][M1]نعمتش از مستحق گزیر نداند[M2]گر همه در طینتش بقیت طین است
[B][M1]با کرم او الف که هیچ ندارد[M2]در سرش اکنون هوای ثروت شین است
[B][M1]ای به سزا سایهٔ خدای که دین را[M2]سایهٔ چترت هزار حصن حصین است
[B][M1]قهر ترا هیبتی که در شب ظلش[M2]روز سیه را هزار گونه کمین است
[B][M1]حکم ترا روزگار زیر رکابست[M2]رای ترا آفتاب زیر نگین است
[B][M1]تا شرف خدمت رکاب تو یابد[M2]توسن ایام را تمنی زین است
[B][M1]خطبهٔ ملک ترا که داند یا رب[M2]کیست خطیبش که عرش پیش‌نشین است
[B][M1]نام ترا در کنایه سکه صحیفه است[M2]نعت ترا در قرینه خطبه قرین است
[B][M1]با قلم خود گرفت خازن و همت[M2]هرچه قضا را ز سر غیب دفین است
[B][M1]بی‌شرف مهر مشرفان وقوفت[M2]کتم عدم را کدام غث و سمین است
[B][M1]مردمک چشم جور آبله دارد[M2]تا که بر ابروی احتیاط تو چین است
[B][M1]تا چه قدر قدرتی که شیر علم را[M2]در صف رزم تو مسته شیر عرین است
[B][M1]عکس سنان در کف تو معرکه سوز است[M2]چشم زره در بر تو حادثه‌بین است
[B][M1]لازم ازین است خصم منهزمت را[M2]آنکه جبینش قفا قفاش جبین است
[B][M1]دوزخ قهر تو در عقوبت خصمت[M2]آتش خشم خدا و دیو لعین است
[B][M1]بنده در این مختصر غرض که تو گفتی[M2]آیت تحصیل آن چو روز مبین است
[B][M1]قاعدهٔ تهنیت همی ننهد زانک[M2]خصم نه فغفور چین و غور نه چین است
[B][M1]گرچه هنوز از غریو لشکر خصمت[M2]جمجمهٔ کوه پر صدای انین است
[B][M1]ورچه ز تیغ مبارزان سپاهت[M2]سنگ به خون مبارزانش عجین است
[B][M1]با چو تو صاحب‌قران به ذکر نیرزد[M2]وین سخن الهام آسمان برین است
[B][M1]ذکر تو با ذکر کردگار کنم راست[M2]نام ترا نام کردگار قرین است
[B][M1]گو برو از خطبه بازپرس و ز سکه[M2]هرکه یقینش به شک و ریب رهین است
[B][M1]تا که به آمد شد شهور و سنین در[M2]طی شدن عمر شادمان و حزین است
[B][M1]شادی و عمر تو باد کین دو سعادت[M2]مصلحت کلی شهور و سنین است
[B][M1]ناصر جاهت خدای عز و جل است[M2]کوست که در خیر ناصر است و معین است
[A]
[B][M1]روز می خوردن و شادی و نشاط و طرب است[M2]ناف هفته است اگر غرهٔ ماه رجب است
[B][M1]برگ‌ریزان به همه حال فرو باید ریخت[M2]به قدح آنچه از او برگ و نوای طرب است
[B][M1]مادر باغ سترون شد و زادن بگذاشت[M2]چکند نامیه عنین و طبیعت عزب است
[B][M1]دختر رز که تو بر طارم تاکش دیدی[M2]مدنی شد که بر آونگ سرش در کنب است
[B][M1]موی بر خیک دمیده ز حسد تیغ زنست[M2]تا به خلوت لب خم بر لب بنت‌العنب است
[B][M1]گرنه صراف خزان کیسه‌فشان رفت ز باغ[M2]چون چمن‌ها ز ذهابش همه یکسر ذهب است
[B][M1]این عجب نیست بسی کز اثر لاله و خوید[M2]گفتی آهوبره میناسم و بیجاده لب است
[B][M1]یارب الماس لبش باز که کرد و شبه سم[M2]بینی این گنبد فیروه که چون بلعجب است
[B][M1]این همان سکنه و صحراست که گفتی ز سموم[M2]تربت آن خزف و رستنی این حطب است
[B][M1]خیز از سعی دخان بین و ز تاثیر بخار[M2]تا در این هر دو کنون چند رسوم عجب است
[B][M1]روزن این همه پر ذرهٔ زرین زره است[M2]عرصهٔ آن همه پر پشهٔ سیمین سلب است
[B][M1]لمعه در سکنهٔ کانون شده بر خود پیچان[M2]افعی کاه‌ربا پیکر مرجان عصب است
[B][M1]دود حلقه شده بر سطح هوا خم در خم[M2]سطرهاییست که مکتوب بنان لهب است
[B][M1]شعلهٔ آتش از این روی که گفتم گویی[M2]در مقادیر کتابت قلم منتجب است
[B][M1]هر زمان لرزه بر آب شمر افتد مگرش[M2]در مزاج از اثر هیبت دستور تب است
[B][M1]صاحب عادل ابوالفتح که در جنبش فتح[M2]جنبش رایت عالیش قویتر سبب است
[B][M1]طاهر آن ذات مطهر که سپهرش گوید[M2]صدر طاهر گهر و صاحب طاهر نسب است
[B][M1]آنکه در شش جهت از فضلهٔ خوان کرمش[M2]هیچ دل نیست که از آز در آن دل کرب است
[B][M1]وانکه در نه فلک ار برق کمالی بجهد[M2]همه از بارقهٔ خاطر او مکتسب است
[B][M1]ساحت بارگهش مولد ملک عجمست[M2]عدل فریادرسش داور دین عرب است
[B][M1]ضبط ملک فلک اندیشه همی کرد شبی[M2]زانشب اوراد مقیمان فلک قد وجب است
[B][M1]صاحبانه ملکا، هم نه چرا زانکه ترا[M2]مدحت از حرف برونست چه جای لقب است
[B][M1]نام سلطان نه بدانست که تا خوانندش[M2]بل برای شرف سکه و فخر خطب است
[B][M1]گوشهٔ بالش تو چیست کله گوشهٔ ملک[M2]وندرو هم ز نسب رفعت و هم از حسب است
[B][M1]مسندت برتر از آنست که در صد یک از آن[M2]چرخ را گنج تمنا و مجال طلب است
[B][M1]غرض از کون تو بودی که ز پروردن نخل[M2]گرچه از خار گذر نیست غرض هم رطب است
[B][M1]آسمان دگری زانکه به همت جنبی[M2]جنبش چرخ نه از شهوت و نه از غضب است
[B][M1]مه به نعل سم اسب تو تشبه می‌کرد[M2]خاک فریاد برآورد که ترک ادب است
[B][M1]گرد جیش تو بشد بر همه اعضاش نشست[M2]تاکه اجرب شد وانک همه سالش جرب است
[B][M1]چرخ چون گوز شکستست از آن روی که ماه[M2]چهره چون چهرهٔ بادام از آن پر ثقب است
[B][M1]خصم اگر لاف تقابل زند از روی حسد[M2]حق شناسد که که بوالقاسم و که بولهب است
[B][M1]ور مقابل نهمش نیز به یک وجه رواست[M2]تو چو خورشید به راس او چو قمر در ذنب است
[B][M1]رتبت شرکت قدرش نشود لازم ازآنک[M2]دار او از خشب و تخت تو هم از خشب است
[B][M1]آخر از رابطهٔ قهر کجا داند شد[M2]سرعت سیر نفاذت نه به پای هرب است
[B][M1]ور کشد سد سکندر به مثل گرد بقاش[M2]این مهندس که در افعال ورای تعب است
[B][M1]عقل داند که چو مهتاب زند دست به تیغ[M2]رد تیغش نه به اندازهٔ درع قصب است
[B][M1]همه در ششدر عجزند و ترا داو به هفت[M2]ضربه بستان و بزن زانکه تممی ندب است
[B][M1]تاکه تبدیل بد و نیک به سال و به مهست[M2]تاکه ترتیب مه و سال به روزست و شب است
[B][M1]بی‌تو ترتیب شب و روز و مه و سال مباد[M2]که ز سر جملهٔ آن مدت تو منتخب است
[B][M1]به می و مطرب خوش‌نغمه شعف بیش نمای[M2]که ز انصاف تو اقطار جهان بی شغب است
[A]
[B][M1]صدری که ازو دولت و دین جفت ثباتست[M2]آن خواجهٔ شرعست که سلطان قضاتست
[B][M1]آن عقل مجرد که وجود به کمالش[M2]هم قاعده جنبش وهم اصل ثباتست
[B][M1]از نسبت او دولت ودین هر دو حمیدند[M2]این دانم وآن ذات که داند که چه ذاتست
[B][M1]اوصافت بزرگیش چه اصلی و چه مالیست[M2]کان را همه اوصاف فلک فرع و زکاتست
[B][M1]گردون ز کفایت به کف آورد رکابش[M2]آری چکند کسب شرف کار کفاتست
[B][M1]طوفان حوادث اگرآفاق بگیرد[M2]بر سدهٔ او باش که جودی نجاتست
[B][M1]ای آنکه جهت پایهٔ جاه تو نیابد[M2]ذات تو جهانیست که بیرون ز جهاتست
[B][M1]ای قبله احرار جهان خدمت میمونت[M2]در ذمت احرار چو صوم است و صلوتست
[B][M1]تو کعبهٔ آمالی و ز قافلهٔ شکر[M2]هر جا که رود ذکر تو گویی عرفاتست
[B][M1]گر دست به شطرنج خلاف تو برد چرخ[M2]در بازی اول قدرش گوید ماتست
[B][M1]در خدمت میمون تو گو راه وفا رو[M2]آنرا که ز سیلی قدر بیم وفاتست
[B][M1]ای کلک گهربار تو موصوف به وصفی[M2]کان معجزهٔ جملهٔ اوصاف وصفاتست
[B][M1]آتش که بر او آب شود چیره بمیرد[M2]وین حکم نه حکمیست که محتاج ثقاتست
[B][M1]کلک تو شهابیست که هرگزبنمیرد[M2]گرچه فلکش دجله و نیلست وفراتست
[B][M1]فرخنده قدوم تو که کمتر اثری زو[M2]تمکین ولاتست و مراعات رعاتست
[B][M1]اقبال جناب تو مرا نشو و نما داد[M2]ابرست قدوم تو و اقبال نباتست
[B][M1]من بنده چنان کوفتهٔ حادثه بودم[M2]گفتی که عظامم زلگدکوب رفاتست
[B][M1]بوسیدن دست تو درآورد به من جان[M2]در قلزم دست تو مگر آب حیاتست
[B][M1]تا مقطع دوران فلک را به جهان در[M2]هر روز به توقیع دگرگونه براتست
[B][M1]بادا به مراد تو چه تقدیر و چه دوران[M2]تا بر اثر نعش فلک دور بناتست
[B][M1]این خدمت منظوم که در جلوهٔ انشاد[M2]دوشیزهٔ شیرین حرکات و سکناتست
[B][M1]زان راوی خوش‌خوان نرسانید به خدمت[M2]کز شعر غرض شعر نه آواز رواتست
[A]
[B][M1]شاها زمانه بندهٔ درگاه جاه تست[M2]اسلام در حمایت و دین در پناه تست
[B][M1]فیروزشاه عادلی و بر دوام ملک[M2]بهتر گواه عدل بود و او گواه تست
[B][M1]گردون غبار پایهٔ تخت بلند تو[M2]خورشید عکس گوهر پر کلاه تست
[B][M1]هر آیت از عنا و عنایت که منزلست[M2]در شان بدسگال تو و نیکخواه تست
[B][M1]سیر ستارگان فلک نیست در بروج[M2]بر گوشه‌های کنگرهٔ بارگاه تست
[B][M1]چشم مجاهدان ظفر نیست بر قدر[M2]بر سمت تو و رایت و گرد سپاه تست
[B][M1]رای تو گفت خرمن مه را که چیست آن[M2]تقدیر گفت سایهٔ چتر سیاه تست
[B][M1]قدر تو گفت چرخ نهم را که کیست این[M2]تعریف خویش کرد که خاشاک راه تست
[B][M1]ای خسروی که واسطهٔ عقد روزگار[M2]تا سال و ماه دور کند سال و ماه تست
[B][M1]با نوبتت فلک به صدا هم سخن شده[M2]با نوبتیت گفته که خورشید داه تست
[B][M1]با خاک بارگاه تو من بنده انوری[M2]گفتم که زنده جان نژندم به جاه تست
[B][M1]قسمم ز خدمت تو چرا دوری اوفتاد[M2]گفت انوری بهانه چه آری گناه تست
[B][M1]گفتم که آب جیحون، گفتا خری مکن[M2]بگذر که عالمی همه آب و گیاه تست
[B][M1]گفتم به طالعم خللی هست گفت نیست[M2]عیب از خیالهای دماغ تباه تست
[B][M1]یوسف نئی نه بیژن اگرنه بگفتمی[M2]اندر ازای مجلس شه بلخ چاه تست
[B][M1]گفتم توقف من از این جمله هیچ نیست[M2]ای حضرتی که عرش نمودارگاه تست
[B][M1]زان اعتمادهاست که چون روز روشنم[M2]بر مدت کشیده و روز به گاه تست
[B][M1]گفتا ضمان تو که کند ای شغب فزای[M2]گفتم که حفظ دولت تشویش کاه تست
[B][M1]تا کهربا چو دست تصرف برد به کاه[M2]از عدل شه خطاب رسد کین نه کاه تست
[B][M1]پیروز شاه باد و ندا از زمانه این[M2]پیروز شاه احمد بوبکر شاه تست
[A]
[B][M1]گرچرخ را در این حرکت هیچ مقصدست[M2]از خدمت محمدبن نصر احمدست
[B][M1]فرزانه ای که بابت گاهست وبالشست[M2]آزاده‌ای که درخور صدرست ومسندست
[B][M1]با بذل دست بخشش او ابر مدخلست[M2]با سیر برق خاطر او ابر مقعدست
[B][M1]از عزم او طلایه تقدیر منهزم[M2]با رای او زبانهٔ خورشید اسودست
[B][M1]چون حرف آخرست ز ابجد گه سخن[M2]وز راستی چو حرف نخستین ابجدست
[B][M1]تا ملک ز اهتمام تو تمهید یافتست[M2]شغل ملوک و کار ممالک ممهدست
[B][M1]ای سروری که حزم تو تسدید ملک را[M2]هنگام دفع حادثه سد مسددست
[B][M1]از عادت حمید تو هر دم به تازگی[M2]رسمیست در جهان که جهانی مجددست
[B][M1]تادست تو گشاده شد اندر مکاتبت[M2]از خجلت تو دست عطارد مقیدست
[B][M1]اصل جهان تویی و ازو پیشی آنچنانک[M2]اصل عدد یکیست ولی نامعددست
[B][M1]چشم نیاز پیش کف تو چنان بود[M2]گویی که چشم افعی پیش زمردست
[B][M1]خصم ترا به فرق برست از زمانه دست[M2]تاپای تو ز مرتبه بر فرق فرقدست
[B][M1]اسب فلک جواد عنان تو شد چنانک[M2]ماه و مجره اسب ترا نعل و مقودست
[B][M1]تا شکل گنبد فلک و جرم آفتاب[M2]چون درقهٔ مکوکب و درع مزردست
[B][M1]تیغ فلک ز تیغ تو اندر نیام باد[M2]تا بر فلک مجره چو تیغ مهندست
[B][M1]چشم بد از تو دور که در روزگار تو[M2]چشم بلا و فتنهٔ ایام ارمدست
[A]
[B][M1]عرصهٔ مملکت غور چه نامحدودست[M2]که در آن عرصه چنان لشکر نامعدودست
[B][M1]رونق ملک سلیمان پیمبر دارد[M2]عرق سلطان چه عجب کز نسب داودست
[B][M1]چشم بد دور که بس منتظم است آن دولت[M2]آری آن دولت را منتظمی معهودست
[B][M1]ای برادر سختی راست بخواهم گفتن[M2]راستی بهتر تا فاستقم اندر هودست
[B][M1]عقل داند که مهیا به وجود دو کسست[M2]هرچه از نظم وز ترتیب درو موجودست
[B][M1]از یکی بازوی اسلام همه ساله قوی[M2]وز دگر طالع دولت ابدا مسعودست
[B][M1]گوهر تیغ ظفرپیشهٔ این از فتح است[M2]هیات دست گهر گستر آن از جودست
[B][M1]مردی و مردمی از هر دو چنان منتشرست[M2]چکه شعاع از مه و رنگ از گل و بوی از عودست
[B][M1]فضلهٔ مجلس ایشان چو به یغما دادند[M2]گفت رضوان بر ما چیست همین موعودست
[B][M1]هرچه در ملک جهانست چه ظاهر چه خفی[M2]همه در نسبت این هر دو نظر مردودست
[B][M1]تیغشان گر افق صبح شود غوطه خورد[M2]در زمین ظل زمین اینک ابدا ممدودست
[B][M1]خصم دولت را چون عود سیه سوخته‌اند[M2]کار دولت چه عجب ساخته گر چون عودست
[B][M1]بر تمامی حسد حاسد اگر بیند کس[M2]چرخ را این به بقا آن به علو محسودست
[B][M1]نیست القصه کمالی که نه حاصل دارند[M2]جز قدم زانکه قدیمی صفت معبودست
[B][M1]با خرد گفتم کای غایت و مقصود جهان[M2]نیست چیزی که به نزدیک تو آن مفقودست
[B][M1]کیستند این دو خداوند به تعیین بنمای[M2]که فلان غایت این شعر و فلان مقصودست
[B][M1]گفت از این هر دو یکی جز که شهاب‌الدین نیست[M2]گفتم آن دیگر گفتا حسن محمودست
[B][M1]گفتم اغلوطه مده این چه دویی باشد گفت[M2]دویی عقل که هم شاهد و هم مشهودست
[B][M1]دیرمان ای به کمالی که در آغاز وجود[M2]بر وجود چو تویی راه دویی مسدودست
[B][M1]ملکی از حصر برون بادت و عمری از حد[M2]گرچه در عالم محصور بقا محدودست
[B][M1]خالی از ورد ثنای تو مبادا سخنی[M2]تا قلم را چو زبان ورد سخن مورودست
[A]
[B][M1]زمانهٔ گذران بس حقیر و مختصرست[M2]ازاین زمانهٔ دون برگذر که بر گذرست
[B][M1]به حل و عقد جهان را زمانه‌ایست دگر[M2]که پیشکار قضا و مدبر قدرست
[B][M1]کف کفایت و رای صواب صدر اجل[M2]به حل و عقد جهان را زمانهٔ دگرست
[B][M1]صفی ملت اسلام و نجم دین خدای[M2]عمر که وارث عدل و صلابت عمرست
[B][M1]بلند همت صدری که طبع و دستش را[M2]قضا پیام‌ده است و سخا پیام‌برست
[B][M1]به جنب فکرت او برق گوییا زمنست[M2]به جای خاطر او بحر گوییا شمرست
[B][M1]به قدر هست چو گردون اگرچه در جهتست[M2]به رای هست چو خورشید اگرچه سایه‌ورست
[B][M1]بر عنایت او سعی چرخ نامشکور[M2]بر عطیت او ملک دهر مختصرست
[B][M1]چو لطفش آید پتیارهٔ زمانه هباست[M2]چو قهرش آید اقبال آسمان هدرست
[B][M1]ز لطف او مرگ اندیشه کرد کلک شکر[M2]از آن قبل که نهان دلش همه شکرست
[B][M1]ز بهر خدمت اندیشه‌ای که در دل اوست[M2]ز پای تا به سرش صد میان با کمرست
[B][M1]ایا زمانه مثالی که از سیاست تو[M2]چو عالمی ز زمانه زمانه بر خطرست
[B][M1]تویی که معدهٔ آز از عطات ممتلی است[M2]تویی که دیدهٔ بخل از سخات بی‌بصرست
[B][M1]سحاب دست ترا جود کمترین باران[M2]محیط طبع ترا علم کمترین گهرست
[B][M1]به آتش اندر ز آب عنایت تو نمست[M2]به آب در ز سموم سیاستت شررست
[B][M1]چو جرم شمس همه عنصر تو از نورست[M2]چو ذات عقل همه جوهر تو از هنرست
[B][M1]سپهر بر شده رازی ندارد از بد و نیک[M2]که نه طلایهٔ حزم ترا از آن خبرست
[B][M1]چو اتصال سعود و نحوس چرخ کبود[M2]رضا و خشم ترا در جهان هزار اثرست
[B][M1]پر از خدنگ نوائب همی بریزد ازآنک[M2]همای قدر ترا روزگار زیر پرست
[B][M1]تو آن جهان امانی که در حمایت تو[M2]تذرو با شه و روباه ماده شیر نرست
[B][M1]سماک رامح اگر نیزه بشکند چه عجب[M2]کنون که پیش حوادث حمایتت سپرست
[B][M1]جهان امن ترا چون ارم دو صد حرمست[M2]سپهر قدر ترا چون قمر دو صد قمرست
[B][M1]ز خواب امن تو در کون کس نشان ندهد[M2]که جز به دیدهٔ بخت تو اندرون سهرست
[B][M1]عدو به خواب درست از فریب کین تو نیز[M2]بدان دلیل که بیدار گنگ و کور و کرست
[B][M1]اگرچه مایهٔ خواب از رطوبت طبعست[M2]خلاف نیست که آن از حرارت جگرست
[B][M1]شب حسود تو شامیست بی‌کرانه چنان[M2]که روز حشر ز صبحش پگاه خیرترست
[B][M1]همیشه تا بشری راز روی مایه و سبق[M2]چهار عنصر و نه چرخ مادر و پدرست
[B][M1]چو چار عنصرت اندر جهان تصرف باد[M2]کزین چهار چو نه چرخ همتت زبرست
[B][M1]به قدر و جاه و شرف در جهان سمر بادی[M2]که داد و دین و هنر در جهان ز تو سمرست
[B][M1]مباد جسم تو خالی ز جانت از پی آن[M2]که جان ز جان تو دارد هرآنکه جانورست
[B][M1]به گام کام بساط زمانه را بسپر[M2]که پای همت تو چون ملک فلک سپرست
[A]
[B][M1]منصب از منصبت رفیع‌ترست[M2]هر زمانیت منصبی دگرست
[B][M1]این مناصب که دیده‌ای جزویست[M2]کار کلی هنوز در قدرست
[B][M1]باش تا صبح دولتت بدمد[M2]کاین هنوز از نتایج سحرست
[B][M1]پای تشریف صاحب عادل[M2]که جهان را به عدل صد عمرست
[B][M1]ذکر تشریف شاه نتوان کرد[M2]کان ز سین سخن فراخ‌ترست
[B][M1]در میانست و خاک پایش را[M2]خاک بوسیده هرکه تاجورست
[B][M1]ورنه حقا که گفتمی بر تو[M2]کافرینش به جمله مختصرست
[B][M1]بالله ار گرد دامن تو سزد[M2]هرچه در دامن فلک گهرست
[B][M1]هرچه من بنده زین سخن گویم[M2]همه از یکدگر صوابترست
[B][M1]سخن‌آرایی و لافی نیست[M2]خود تو بنگر عیانست یا خبرست
[B][M1]من نمی‌گویم این که می‌گویم[M2]تا تو گویی هباست یا هدرست
[B][M1]بر زبانم قضا همی راند[M2]پس قضا هم بدین حدیث درست
[B][M1]ای جوادی که پیش دست و دلت[M2]ابر چون دود و بحر چون شمرست
[B][M1]استخوان ریزهای خوان تواند[M2]هرچه بر خوان دهر ماحضرست
[B][M1]هرکجا از عنایتت حصنی است[M2]مرگ چون حلقه از برون درست
[B][M1]هرکجا از حمایتت حرزیست[M2]در الم چون شفا هزار اثرست
[B][M1]باس تو شد چنانکه کاه‌ربای[M2]از ملاقات کاه بر حذرست
[B][M1]عنصرت مایه‌ایست از رحمت[M2]گرچه در طی صورت بشرست
[B][M1]خطوانت ز راستی که بود[M2]همه خطهای جدول هنرست
[B][M1]وقت گفتار و گاه دیدارت[M2]سنگ را سمع و خاک را بصرست
[B][M1]هست با خامهٔ تو خام همه[M2]هرچه صد ساله پختهٔ فکرست
[B][M1]ناوکت روز انتقام بدی[M2]سپر دور فتنه و خطرست
[B][M1]در دو حالت که دید یک آلت[M2]که همو ناوک و همو سپرست
[B][M1]با سر خامهٔ تو آمده گیر[M2]هرچه در قبضهٔ قضا ظفرست
[B][M1]گردش آفتاب سایهٔ تست[M2]زیر فیضی کز آسمان زبرست
[B][M1]زانکه دایم همای قدر ترا[M2]هرچه در گردش است زیرپرست
[B][M1]شوخ چشمی آسمان دان اینک[M2]بر سرت آسمان را گذرست
[B][M1]ورنه از شرم تو به حق خدای[M2]کز عرق روی آفتاب ترست
[B][M1]گر کند دست در کمر با کوه[M2]کینت کز پای تا به سر جگرست
[B][M1]بگسلد روز انتقام تو چست[M2]هر کجا بر میان او کمرست
[B][M1]گر دهد خصم خواب خرگوشت[M2]مصلحت را بخر که عشوه خرست
[B][M1]چرخ داند که ریشخندست آن[M2]نه چو آن ریش گاوکون خرست
[B][M1]یک ره این دستبرد بنمایش[M2]تا ببیند اگرنه کور و کرست
[B][M1]که به سوراخ غور کین تو در[M2]به مثل موش ماده شیر نرست
[B][M1]آمدم با حدیث سیرت خویش[M2]که نمودار مردمان سیرست
[B][M1]به خدایی که در دوازده میل[M2]هفت پیکش همیشه در سفرست
[B][M1]تختهٔ کارگاه صنعت اوست[M2]گر سواد مه و بیاض خورست
[B][M1]که مرا در وفای خدمت تو[M2]گر به شب خواب و گر به روز خورست
[B][M1]چمن بوستان نعت ترا[M2]خاطرم آن درخت بارورست
[B][M1]که ز مدح و ثنا و شکر و دعا[M2]دایمش بیخ و شاخ و برگ و برست
[B][M1]شعر من در جهان سمر زان شد[M2]که شعار تو در جهان سمرست
[B][M1]گشته‌ام بی‌نظیر تا که ترا[M2]به عنایت به سوی من نظرست
[B][M1]آتش عشق سیم نیست مرا[M2]سخنم لاجرم چو آب زرست
[B][M1]تا سه فرزند آخشیجان را[M2]چار مادر چنانکه نه پدرست
[B][M1]ناگزیر زمانه باد بقات[M2]تا ز چار و نه و سه ناگزرست
[B][M1]پای قدرت سپرده اوج فلک[M2]تا جهان را فلک لگد سپرست
[A]
[B][M1]منت از کردگار دادگرست[M2]که ترا کار با نظام‌ترست
[B][M1]صدرآفاق وسعد دین که ز قدر[M2]قدمش جای تارک قمرست
[B][M1]این مراتب کنون که می بینی[M2]اثر جزو کلی قدرست
[B][M1]باش تا صبح دولتت بدمد[M2]کین لطایف نتیجهٔ سحرست
[B][M1]ای جوادی که دست و طبع ترا[M2]کان دعاگوی و بحر سجده برست
[B][M1]پیش دست و دل تو ناچیزست[M2]هرچه در بحر و کان زر و گهرست
[B][M1]دم و کلک تو در بیان و بنان[M2]گرچه بر یار و خضم نفع و ضرست
[B][M1]غیرت روح عیسی است این یک[M2]خجلت چوب موسی آن دگرست
[B][M1]هرچه در زیر چرخ داناییست[M2]راستی پرتوی از آن هنرست
[B][M1]رانده‌ای بر جهان تو آن احکام[M2]کز خجالت رخ زمانه ترست
[B][M1]پیش دست تو ابر چون دودست[M2]بر طبع تو بحر چون شمرست
[B][M1]ذهن پاک تو ناطق وحی است[M2]نوک کلک تو منشی ظفرست
[B][M1]در حصار حمایت حزمت[M2]مرگ چون حلقه از برون درست
[B][M1]مابقی را ز خوان خود پندار[M2]هرچه بر خوان دهر ماحضرست
[B][M1]مه و خورشید شوخ و بی‌شرمند[M2]تا چرا بر سر توشان گذرست
[B][M1]جود تو آن شنیده این دیده[M2]مه مگر کور و آفتاب کرست
[B][M1]به حقیقت بدان که مثل تو نیست[M2]زیر گردون مگر که بر زبرست
[B][M1]آمدم با حدیث سیرت خویش[M2]که نمودار مردمان سیرست
[B][M1]به خدایی که در دوازده برج[M2]هفت پیکش همیشه در سفرست
[B][M1]عمل کارگاه صنعت اوست[M2]که سواد مه و بیاض خورست
[B][M1]به صفای صفی حق آدم[M2]که سر انبیا و بوالبشرست
[B][M1]به دعایی که کرد نوح نجی[M2]که در آفاق از آن هنوز اثرست
[B][M1]به رضای خلیل ابراهیم[M2]که به تسلیم در جهان سمرست
[B][M1]حق داود و لطف نعمت او[M2]که ترا در بهشت منتظرست
[B][M1]به نماز و نیاز یعقوبی[M2]در غم یوسفی کش او پسرست
[B][M1]به کف موسی کلیم کریم[M2]به دم عیسیی که زنده‌گرست
[B][M1]به سر مصطفی شریف قریش[M2]که ز جمع رسل عزیرترست
[B][M1]به صفا و وفا و صدق عتیق[M2]که ز دل جان فروش و شرع خرست
[B][M1]به دلیری و هیبت عمری[M2]که ظهور شریعت از عمرست
[B][M1]به حیا و حیات ذوالنورین[M2]که حقیقت مؤلف سورست
[B][M1]به کف و ذوالفقار مرتضوی[M2]که به حرب اندرون چو شیر نرست
[B][M1]حرمت جبرئیل روح امین[M2]که به عصمت جهانش زیرپرست
[B][M1]حق میکال خواجهٔ ملکوت[M2]که ز کروبیان مهینه‌ترست
[B][M1]به صدا و ندای اسرافیل[M2]که منادی و منهی حشرست
[B][M1]به کمال و جلال عزرائیل[M2]که کمین‌دار جان جانورست
[B][M1]به صلوة و صیام و حج و جهاد[M2]کاصل اسلام از این چهار درست
[B][M1]به حق کعبه و صفا و منی[M2]حق آن رکن کش لقب حجرست
[B][M1]به کلام خدای عز و جل[M2]که هر آیت ازو دو صد عبرست
[B][M1]حرمت روضه و قیامت و خلد[M2]حق حصنی که نام آن سقرست
[B][M1]به عزیزی و حق نعمت تو[M2]که زیادت ز قطرهٔ مطرست
[B][M1]به کریمی و لطف و رحمت حق[M2]که گنه‌کار را امیدورست
[B][M1]که مرا در وفای خدمت تو[M2]نه به شب خواب و نه به روز خورست
[B][M1]چمن بوستان نعت ترا[M2]خاطرم آن درخت بارورست
[B][M1]که ز مدح و ثنا و شکر و دعا[M2]دایمش بیخ و شاخ و برگ و برست
[B][M1]آنچه گفتند حاسدان به غرض[M2]به سر تو که جملگی هدرست
[B][M1]خاک نعل ستور تو بر من[M2]بهتر از توتیای چشم سرست
[B][M1]زانکه دانم که پیش همت تو[M2]آفرینش به جمله بی‌خطرست
[B][M1]سبب خدمت تو از دل پاک[M2]جان من بسته بر میان کمرست
[B][M1]پس اگر ز اعتماد در مستی[M2]حالتی اوفتاد کان سیرست
[B][M1]تو پسندی که رد کنی سخنم[M2]چون منی را به چون تویی نظرست
[B][M1]چکنم بازگیرم از تو مدیح[M2]بنده را آخر این قدر بصرست
[B][M1]چه حدیث است از تو برگردم[M2]الله الله دو قول مختصرست
[B][M1]چون به عالم تویی مرا مقصود[M2]از در تو بگو دگر گذرست
[B][M1]پس بگویند بنده را حاشاک[M2]مردکی ریش گاو کون خرست
[B][M1]ای جوادی که خاک پایت را[M2]بوسه ده گشته هرکه تاجورست
[B][M1]عفو فرمای گر مثل گنهم[M2]خون شپیر و کشتن شپرست
[A]
[B][M1]می بیاور که جشن دستورست[M2]جشن عالی سرای معمورست
[B][M1]قبه‌ای کز نوای مطرب او[M2]کوه را در سر از صدا سورست
[B][M1]قبه‌ای کز فروغ دیوارش[M2]آسمان پر تموج نورست
[B][M1]صورتش را قضای شهوت نیست[M2]که گجش را مزاح کافورست
[B][M1]تری و خشکی موادش را[M2]آب چون آفتاب مزدورست
[B][M1]آفتاب بروج سقفش را[M2]تابش آفتاب با حورست
[B][M1]ماه از آسیب سقفش از پس از این[M2]نگذرد بر سپهر معذورست
[B][M1]که ز مخروط ظل او همه ماه[M2]خایفست از خسوف و رنجورست
[B][M1]چشم بد دور باد ازو که ز لطف[M2]چشمهٔ عرصهٔ نشابورست
[B][M1]نی خطا گفتم این دعا ز چه روی[M2]زانکه خود چشم بد ازو دورست
[B][M1]دست آفت بدو چگونه رسد[M2]تا درو نیم دست دستورست
[B][M1]ناصر دین حق که رایت دین[M2]تاکه در فوج اوست منصورست
[B][M1]طاهربن المظفر آنکه ظفر[M2]بر مراد و هواش مقصورست
[B][M1]آنکه ملک بقاش را شب و روز[M2]از سواد و بیاض منشورست
[B][M1]حلم او را تحمل جودی[M2]رای او را تجلی طورست
[B][M1]جرعهٔ خنجر خلافش را[M2]چون اجل صد هزار مخمورست
[B][M1]جبر فرمانش را که نافذ باد[M2]چون قضا صدهزار مجبورست
[B][M1]قهر او قهرمان آن عالم[M2]که درو روزگار مقهورست
[B][M1]جود او کدخدای آن کشور[M2]که از او احتیاج مهجورست
[B][M1]عدل او ار مگر که آمر عدل[M2]بعد ازو هرکه هست مامورست
[B][M1]امر او ملاک الرقابی نیست[M2]که به ملک نفاذ مغرورست
[B][M1]رای او نور آفتابی نه[M2]که به تعقیب سایه مشهورست
[B][M1]آتش اندر تب سیاست اوست[M2]طبع او زان همیشه محرورست
[B][M1]ابر را رافت از رعایت اوست[M2]سعی او زان همیشه مشکورست
[B][M1]جرعهٔ جام حکم او دارد[M2]باد از آن در مسیر مخمورست
[B][M1]ای قدر قدرتی که با عزمت[M2]زور بازوی آسمان زورست
[B][M1]سخرهٔ ترجمانی قلمت[M2]هرچه در ضمن لوح مسطورست
[B][M1]نشر اموات می کند به صریر[M2]مگرش آفرینش صورست
[B][M1]کشف اسرار می کند به رموز[M2]به رموزی که در منثورست
[B][M1]وصف مکتوب او همی کردم[M2]به حلاوت چنانکه مذکورست
[B][M1]شهد گفت آن کمر که می‌دانی[M2]زین سبب بر میان زنبورست
[B][M1]عجبا لا اله الا الله[M2]کز کمالت چه حظ موفورست
[B][M1]تا که مقدور حل و عقد قضا[M2]در حجاب زمانه مستورست
[B][M1]دست فرسود حل و عقد تو باد[M2]هرچه در ملک دهر مقدورست
[B][M1]روزگارت چنان که نتوان گفت[M2]که درو هیچ روز محذورست
[B][M1]هم از آن سان که بوالفرج گوید[M2]روزگار عصیر انگورست
[A]
[B][M1]یارب این بارگاه دستورست[M2]یا نمودار بیت معمورست
[B][M1]یا سپهرست و ماه مسرع او[M2]مسرع قیصرست و فغفورست
[B][M1]یا بهشتست و حوض کوثر او[M2]جام زرین و آب انگورست
[B][M1]بل سپهرست کاندرو شب و روز[M2]ماه و خورشید مست و مخمورست
[B][M1]بل بهشتست کاندرو مه و سال[M2]باده‌کش هم فرشته هم حورست
[B][M1]از صدای نوای مطرب او[M2]دایم اندر سیم فلک سورست
[B][M1]وز ادای روات شاعر او[M2]گوش چون درج در منثورست
[B][M1]غایتی دارد اعتدال هواش[M2]که ازو چار فصل مهجورست
[B][M1]تشنه را زان هوا نمی‌سازد[M2]زان برنج سبات رنجورست
[B][M1]مرده را زنده چون کند به صریر[M2]در او گرنه نایب صورست
[B][M1]بی‌تجلی چرا نباشد هیچ[M2]صحن او گرنه ثانی طورست
[B][M1]دامن سایهٔ کشیدهٔ اوست[M2]که ازو راز روز مستورست
[B][M1]مسرع صبح اگر درو نرسد[M2]شعلهٔ آفتاب معذورست
[B][M1]بر بساطش اگرچه نیم شب است[M2]سایها را گذاره از نورست
[B][M1]کز تباشیر صبح رای وزیر[M2]دست آسیب شب ازو دورست
[B][M1]صاحب عادل افتخار جهان[M2]که جهانش به طبع مامورست
[B][M1]صدر اسلام و مجد دولت و دین[M2]که برو صدر ملک مقصورست
[B][M1]آنکه در کلک او مرتب شد[M2]هرچه در سلک دهر مقدورست
[B][M1]آنکه در دار دولت از رایش[M2]هرکجا رایتست منصورست
[B][M1]آنکه با ذکر حلم و رافت او[M2]خاک معروف و باد مذکورست
[B][M1]آنکه تا هست حرص و حرمان را[M2]کیسه مرطوب و کاسه محرورست
[B][M1]قلمش تا مهندس ملکست[M2]فتح معمار و تیغ مزدورست
[B][M1]تا که در جلوهٔ عروس بهار[M2]سعی خورشید سعی مشکورست
[B][M1]شب و روزش بهار دولت باد[M2]تا به خورشید روز مشهورست
[A]
[B][M1]ای ملک بهین رکن ترا کلک وزیرست[M2]کلکی که فلک قدرت و سیاره مسیرست
[B][M1]کلکیست که در نظم جهان خاصه ممالک[M2]تا عدل و ستم هست بشیرست و نذیرست
[B][M1]کلکی که بخواند به صریر آنچه نویسد[M2]وین سهل‌ترین معجز آن کلک و صریرست
[B][M1]منسوج لعابش چه نسیجست کزو ملک[M2]یکسر همه بر صورت فردوس و سعیرست
[B][M1]اقوال خرد بشنود و راز ببیند[M2]زین روی یقین شد که سمیعست و بصیرست
[B][M1]در رجم شیاطین ممالک چو شهابیست[M2]کاندر سر او مایهٔ صد چرخ اثیرست
[B][M1]اشک حدثان هیات او شاخ بقم کرد[M2]هرچند به رخ زردتر از برگ زریرست
[B][M1]بازیست که صیدش همه مرغان دماغند[M2]شاخیست که بارش همه مضمون ضمیرست
[B][M1]چون موج ستم اوج کند کشتی نوحست[M2]چون گرد بلا نشو کند ابر مطیرست
[B][M1]ابریست کزو کشت امل تازه و سبزست[M2]تیریست کزوکار جهان راست چو تیرست
[B][M1]نی نی چو به حق درنگری شاخ نباتیست[M2]بس پیر و چو اطفال هنوزش غم شیرست
[B][M1]این مرتبه زان یافت که در نظم ممالک[M2]جایش سر انگشت گهربار وزیرست
[B][M1]دستور خداوند خراسان که خراسان[M2]در نسبت یکروزه ایادیش حقیرست
[B][M1]آن صدر و جلال وزرا کز وزرا هست[M2]چونان که ز انجم مثلا بدر منیرست
[B][M1]هم طاعت او حرز وضیع است و شریفست[M2]هم خدمت او حصن صغیرست و کبیرست
[B][M1]با ابر کفش حاملهٔ ابر عقیمست[M2]با بحر دلش واسطهٔ بحر غدیرست
[B][M1]جاهش نه به اندازهٔ بالا و نشیب است[M2]جودش نه به معیار قلیل است و کثیرست
[B][M1]عفوش ز پی عذر شود عذر نیوشان[M2]حلمش به گه عفو چنان عذرپذیرست
[B][M1]قهرش به دم خصم شود معرکه‌جویان[M2]عزمش به گه قهر چنان گمشده گیرست
[B][M1]کو خواجه کمالی که همی لاف علی زد[M2]باری عمری کو به هنر صد چو مجیرست
[B][M1]ای بار خدایی که ز رای تو جهان را[M2]آن صبح برآمد که ز خورشید گزیرست
[B][M1]انگشت اشارت به کمالت نرسد زانک[M2]از پایهٔ او هرچه نه قدر تو قصیرست
[B][M1]در ملک کمال تو همه چیز بیابند[M2]آن چیز که آن نیست ترا عیب و نظیرست
[B][M1]در موکب رای تو جنیبت کشیی کرد[M2]خورشید از آن بر حشم چرخ امیرست
[B][M1]در حضرت عالیت به خدمت کمری بست[M2]بهرام از آن والی اعمال خطیرست
[B][M1]آنجا که نه فرمان تو، بیداد و تعدیست[M2]وانجا که نه انصاف تو، فریاد و نفیرست
[B][M1]بر ملک فلک حکم کند دست دوامش[M2]ملکی که درو کلک همایونت وزیرست
[B][M1]هرکار که گردون نه به فرمان تو سازد[M2]هیهات که ناساخته چون سوسن و سیرست
[B][M1]از معرکهٔ فتنه به عون تو برون شد[M2]ملکی که کنون در کف او فتنه اسیرست
[B][M1]تا دی مثل او مثل موزه و گل بود[M2]واکنون مثل او مثل موی و خمیرست
[B][M1]از شیر فلک روی مگردان که حوادث[M2]بر خصم تو آموخته چون یوز و پنیرست
[B][M1]این طرفه که چون دایره‌ها بر سر آبند[M2]وان نقش به نزد همه‌شان نقش حریرست
[B][M1]تا مجلس و دیوان فلک را همه وقتی[M2]ناهید زن مطربه و تیر دبیرست
[B][M1]در مجلس و دیوان تو صد باد چو ایشان[M2]تا نام صریر قلم و نالهٔ زیرست
[B][M1]بیدار و جوان پیش تو هم دولت و هم بخت[M2]تا بخت جوان شیفتهٔ عالم پیرست
[A]
[B][M1]نوش لب لعل تو قیمت شکر شکست[M2]چین سر زلف تو رونق عنبر شکست
[B][M1]نوبت خوبی بزن هین که سپاه خطت[M2]کشور دیگر گشاد لشکر دیگر شکست
[B][M1]نسخهٔ زلف تو برد آنکه بر اطراف صبح[M2]طرهٔ میگون شب خم به خم اندر شکست
[B][M1]لعل تو در خنده شد رشتهٔ پروین گسست[M2]جزع تو سرمست گشت ساغر عبهر شکست
[B][M1]جرعهٔ جام لبت پردهٔ عیسی درید[M2]نقطهٔ نون خطت خامهٔ آزر شکست
[B][M1]رهرو امید را عشوهٔ تو پی برید[M2]خانهٔ اندیشه را غمزهٔ تو در شکست
[B][M1]جان من آزرم جوی بس که به تو درگریخت[M2]کبر تو بیگانه‌وار بس که به من برشکست
[B][M1]مشکن اگر جان کشم پیش غمت خدمتی[M2]شیر شکاری بسی آهوی لاغر شکست
[B][M1]با تو نیارد گشاد مهر فلک مهر کان[M2]کبر تو چون جود شاه قاعدهٔ زر شکست
[B][M1]خسرو فیروزشاه آنکه به رزم و به بزم[M2]بذلش لشکر فزود باسش لشکر شکست
[B][M1]تا عدد لشکرش در قلم آرد قضا[M2]از ورق آسمان کاغذ و دفتر شکست
[B][M1]گرد سپاهش به روز شعلهٔ خورشید کشت[M2]عکس سنانش به شب لمعه در اختر شکست
[B][M1]تیزی تیغش ببرد گرمی آتش ببین[M2]تیغ چه جنس از عرض نفس چه جوهر شکست
[B][M1]کرد بشیر علم خانهٔ خورشید دو[M2]گرچه به تمثال چتر قدر دو پیکر شکست
[B][M1]کی بود از روم و چین پیک ظفر در رسد[M2]کان دو سپاه گران شاه مظفر شکست
[B][M1]جوشن چینی به تیر بر تن فغفور دوخت[M2]مغفر رومی به گرز بر سر قیصر شکست
[B][M1]وقت هزیمت چو خصم سرزد و از بیم جان[M2]گه ره و بی‌ره برد گه که و گه درشکست
[B][M1]کیش فدا برگشاد راز نهان گفتیی[M2]زهره بر آن رزمگاه حقهٔ زیور شکست
[B][M1]شاه بدان ننگریست گفت که روز حنین[M2]مال مهاجر گرفت جیش پیمبر شکست
[B][M1]وهم نیارد شمرد آنکه شه از حمل و حمل[M2]در پی اشتر سپرد در سم استر شکست
[B][M1]اسب سکندر نبود رخشش چندانک رفت[M2]در ظلمات مصاف گوهر احمر شکست
[B][M1]تا سگ خر بندگانش وحشی دنیا گرفت[M2]تا لگد پاسبانش چنبر افسر شکست
[B][M1]آنکه بدو صد هزاره بنده و بندی رسید[M2]نایب مؤمن گماشت تا بت کافر شکست
[B][M1]ای ملکی کز ملوک هرکه ز تو سر بتافت[M2]سختی دیوار دهر عاقبتش سر شکست
[B][M1]از ملکان عهد تو هرکه شکست از نخست[M2]مذهب باطل گرفت بیعت داور شکست
[B][M1]حزم تو از بس درنگ بیخ خطر خشک سوخت[M2]عدل تو از بس شتاب شاخ ستم برشکست
[B][M1]مرگ ز باس تو کرد آنچه به چشم ستم[M2]درشد و چون دست یافت پای برادر شکست
[B][M1]ناصیهٔ سکه را نام تو مطلوب گشت[M2]چون کله خطبه را نعت تو بربر شکست
[B][M1]پشت ظفر تیغ تست گر نکشی بشکند[M2]شعله چو مستور گشت پشت سمندر شکست
[B][M1]کوس تو در حربگاه زخمه به آهنگ برد[M2]گریهٔ خصم از نهیب در فم خنجر شکست
[B][M1]رزق زمین بوس اگر خصم ببرد از درت[M2]زان چه ترا جام بخت بر لب کوثر شکست
[B][M1]از حسد فتح تو خصم تو پی کرد اسب[M2]همچو جحی کز خدوک چرخهٔ مادر شکست
[B][M1]خصم تو گرید بسی کز پی پیکان زر[M2]تیر تو در چشم و دل هر دو مخیر شکست
[B][M1]حیدر شرع کرم بازوی احسان تست[M2]کین در روزی گشاد وان در خیبر شکست
[B][M1]سدهٔ قدرت کجاست وای که سیمرغ وهم[M2]در پی بوسیدنش جملهٔ شهپر شکست
[B][M1]دست سخن کی رسد در تو که از باس تو[M2]تا که سخن رنگ زد رنگ سخنور شکست
[B][M1]در صف آن کارزار کز فزع کر و فر[M2]زلزلهٔ رزمگاه گوشهٔ محور شکست
[B][M1]شست به پیغام تیر خطبهٔ جان فسخ کرد[M2]دست به ایمای تیغ منبر پیکر شکست
[B][M1]حدت دندان رمح زهرهٔ جوشن درید[M2]صدمهٔ آسیب گرز تارک مغفر شکست
[B][M1]گوهر خنجر چو شد لعل به خون گفتیی[M2]لعب هوا بر سراب اخگر آذر شکست
[B][M1]تشنگی خاک رزم دردی اوداج خورد[M2]بر سر ارواح مست مرگ چو ساغر شکست
[B][M1]حملهٔ تو تنگ کرد عرصهٔ موقف چنانک[M2]پهلوی خصمان چونال یک‌بهٔک اندر شکست
[B][M1]هرچه از آن پس برید تیغ مثنی برید[M2]هرچه از آن پس شکست گرز مکرر شکست
[B][M1]بی‌مدد عمرو و زید جز تو به یک چشم زد[M2]لشکر چون کوه قاف کس به خدا ار شکست
[B][M1]زین همه اندر گذر با سخن خواجه آی[M2]کز سخنش سحر را زیب شد و فر شکست
[B][M1]صاحب صاحب‌قران چون تو سلیمان نداشت[M2]آصف او صف دیو نیک مزور شکست
[B][M1]باز در ایام تو از پی تسکین ملک[M2]خواجه چه صفهای دیو یک به دگر بر شکست
[B][M1]معرکهٔ مکر دیو ظل عمر بشکند[M2]چرخ که نظاره بود دید که منکر شکست
[B][M1]دین به عمر شد قوی گرچه پس از عهد او[M2]باقی ناموس کفر خنجر حیدر شکست
[B][M1]خواجه به تدبیر و رای سدی دیگر کشید[M2]رخنهٔ یاجوج بست سد سکندر شکست
[B][M1]تربیت خواجه کن زانکه نیارد ز بیم[M2]بیعت تدبیر او چرخ مدور شکست
[B][M1]آنچه به کلک او کند خنجر از آن عاجزست[M2]از وزرا کس به کلک صولت خنجر شکست
[B][M1]گرچه ز بس موج جود بحر محیط کفش[M2]هیبت جیحون گسست سد دو کشور شکست
[B][M1]تا که در افواه خلق هست که از چار طبع[M2]اصل فساد جهان فرع دو گوهر شکست
[B][M1]آتش اعدادی نوح شوکت طوفان نشاند[M2]گردن کفران عاد سیلی صرصر شکست
[B][M1]بیعتی شاه باد دست جهان کز جهان[M2]پای ستم عدل شاه تا شب محشر شکست
[A]
[B][M1]تیر ستم فلک خدنگست[M2]شهد شره جهان شرنگست
[B][M1]گردون نخورد غمت که شوخست[M2]گیتی نخرد دمت که شنگست
[B][M1]بر کشتی عمر تکیه کم کن[M2]کاین نیل نشیمن نهنگست
[B][M1]در کوی هنر مباش کان کوی[M2]اقطاع قدیم شالهنگست
[B][M1]منصب مطلب که هرکجا هست[M2]هر خرواری همین دو تنگست
[B][M1]با جهل پناه کاندرین باغ[M2]بر بید همیشه بادرنگست
[B][M1]بر گردن اختیار احرار[M2]اکنون نه ردیست پالهنگست
[B][M1]در پنجهٔ موش خانهٔ من[M2]زینست که ناخن پلنگست
[B][M1]تا چهرهٔ آرزو نبینم[M2]بر آینهٔ امید زنگست
[B][M1]بویی نبرم همی ز شادی[M2]باز این چه گلیم و آن چه رنگست
[B][M1]زیر قدمم همیشه گویی[M2]کز زلزله خاک بی‌درنگست
[B][M1]با من که زمین به آشتی نیست[M2]زینست که آسمان به جنگست
[B][M1]من روبه و پوستین به گازر[M2]وین گرسنه شرزه تیز چنگست
[B][M1]تا تیره شده است آبم از سر[M2]اشکم به خلاف آن چو زنگست
[B][M1]پنهان‌گریم ز مردم چشم[M2]زیرا که جهان نام و ننگست
[B][M1]گویند ز سنگ و هنگ دوری[M2]دانی که نه جای سنگ و هنگست
[B][M1]در حنجرم از خروش مستور[M2]صد نغمهٔ زیر نای و چنگست
[B][M1]ای صدر جهان مپرس کز چرخ[M2]در موزهٔ بخت من چه سنگست
[B][M1]با دست شکسته پای جهدم[M2]در جستن ناگزیر لنگست
[B][M1]دریاب مرا و زود دریاب[M2]کین دست شکسته نیک تنگست
[B][M1]در زین مراد باد رخشت[M2]تا رخش سپهر بسته تنگست
[A]
[B][M1]اگر در حیز گیتی کمالست[M2]ز آثار کمال‌الدین خالست
[B][M1]جهان محمدت محمود صدری[M2]که بر مسند جهانی از رجالست
[B][M1]کمالی یافت عالم زو که با او[M2]جز اندر بحر و کان نقصان محالست
[B][M1]ز بیم بخشش متواریانند[M2]که دایم با تو از ایشان وصالست
[B][M1]یکی در حقهٔ قعر بحارست[M2]یکی در صرهٔ جوف جبالست
[B][M1]به عهد او که دادیم باد عهدش[M2]کمینه ثروت آمال مالست
[B][M1]طمع کی گربه در انبان فروشد[M2]که بخل امروز با سگ در جوالست
[B][M1]چنان رسم سؤال از دهر برداشت[M2]که پنداری زبان حرص لالست
[B][M1]سال ار می‌کند او می‌کند بس[M2]سؤالی کان هم از بهر سؤالست
[B][M1]نخوانم کلک او را نال از این پس[M2]که دریای نوالست آن نه نالست
[B][M1]مثال چرخ و خاک بارگاهش[M2]حدیث تشنه و آب زلالست
[B][M1]چو گردونست قدرش نه که آنجا[M2]نهایات جنوبست و شمالست
[B][M1]بحمدالله نه زان جنس است قدرش[M2]که در ذاتش نهایت را مجالست
[B][M1]چو خورشید است رایش نه که او را[M2]خللهای کسوفست و وبالست
[B][M1]معاذالله نه زان نوعست رایش[M2]که او را در اثر تغییر حالست
[B][M1]خداوندا بگو لبیک هرچند[M2]که بر خلقان خداوندی وبالست
[B][M1]تو آنی کز پی فرمان جزمت[M2]میان چرخ را جوزا دوالست
[B][M1]کرشمهٔ همت تست آنکه دایم[M2]ز گیتی التفاتش را ملالست
[B][M1]من ار گویم ثنا ورنه تو دانی[M2]صبا را کمترین داعی نهالست
[B][M1]ز نیکو گفت حالش بی‌نیاز است[M2]کسی را کاسمان نیکو سگالست
[B][M1]علو سدهٔ مدح تو آن نیست[M2]که با آن فکرتی را پر و بالست
[B][M1]کسی چون در سخن گنجد که مدحش[M2]نه در اندازهٔ وهم و خیالست
[B][M1]خود ادراک تو بر خاطر حرامست[M2]گرفتم شعر من سحر حلالست
[B][M1]کمالت چون تن‌اندر نطق ندهد[M2]چه جای حرف و صوت و قیل و قالست
[B][M1]ترا گردون سفال آید ز رتبت[M2]اگر چند اندر اقصای کمالست
[B][M1]مرا از طبع سنگین آنچه زاید[M2]صدای اصطکاک آن سفالست
[B][M1]پس آن بهتر که خاموشی گزینم[M2]که اینجا از من این خیر الخصالست
[B][M1]الا تا سال و مه را در گذشتن[M2]بد اختر در قیاس نیک فالست
[B][M1]بداختر خصم و نیکوفال بادی[M2]همی تاکون دور ماه و سالست
[B][M1]هلالی را که بر گردون نسبت[M2]ز تو امید صد جاه و جلالست
[B][M1]ز دوران در تزاید باد نورش[M2]الا تا بر فلک بدر و هلالست
[A]
[B][M1]هرچه زاب و آتش و خاک و هوای عالمست[M2]راستی باید طفیل آب و خاک آدمست
[B][M1]باز هر کاندر دوام خیر کلی دست او[M2]بر بنی آدم قوی‌تر بهترین عالمست
[B][M1]گر کسی تعیین کند کان کیست ورنه باک نیست[M2]معنیی دارد مبین گر به صورت مبهمست
[B][M1]عیسی اندر آسمان هم داند ار خواهی بپرس[M2]تات گوید کاین سخن در صفوةالدین مریمست
[B][M1]پادشا سیرت خداوندی که در تدبیر ملک[M2]هرچه رای اوست رای پادشاه اعظمست
[B][M1]آنکه در انگشت تدبیر سلیمان دوم[M2]مشورتهای صوابش را خواص خاتمست
[B][M1]ای از آن برتر که در طی زبان آید ثنات[M2]طوطی معنی منم وینک زبانم ابکمست
[B][M1]حرف را چون حلقه بر در بسته‌ای پس ای عجب[M2]من چگویم چون لغتها از حروف معجمست
[B][M1]ابجد نعمت تو حاصل زان دبیرستان شود[M2]کاوستادش علم الانسان ما لم یعلمست
[B][M1]گر به خاطر در نگنجد مدح تو نشگفت ازآنک[M2]هرچه عقلش در تواند یافت از قدرت کمست
[B][M1]قدرت اندیشه بر قدر تو شکلی مشکلست[M2]دیدن خورشید بر خفاش کاری معظمست
[B][M1]مسند قدر تو تن در حیز امکان نداد[M2]زان تاسف آسمان اندر لباس ماتمست
[B][M1]خواستم گفت آسمانی رفعتت، گفتا مگو[M2]کاسمان از جملهٔ اقطاع ما یک طارمست
[B][M1]تو در آن اندازه‌ای از کبریا کاندر وجود[M2]هیچ‌کس را دست بر نتوان نهادن کو همست
[B][M1]باد را در شارع حکمت شتابی دایمست[M2]خاک را از فضلهٔ حلمت اساسی محکمست
[B][M1]ایمنی با سدهٔ جاهت چو دمسازی گرفت[M2]فتنه را گفتند کایمان تازه کن کاخر دمست
[B][M1]تا در انعام تو بر آفرینش باز شد[M2]آز را پیوسته در با بی‌نیازی درهمست
[B][M1]فتح باب دست تو شکلیست کز تاثیر او[M2]دود آتش را میان چو ابر نیسان پر نمست
[B][M1]موج شادی می‌زند جان جهانی از کفت[M2]اینت غم گر کان و دریا را از آن شادی غمست
[B][M1]سعد اکبر کیست کاندر یک دو گز مقنع ترا[M2]آن سعادتهای دنیاوی و دینی مدغمست
[B][M1]کز ورای بیخ گردون ده یکی زان خاصیت[M2]مشتری را در صد و سی گز عمامه معلمست
[B][M1]تا که از دوران دایم و زخم سقف فلک[M2]با چراغ صبح اشهب دود شام ادهمست
[B][M1]آتش جود ترا کز دود منت فارغست[M2]آن سعادت باد هیزمکش که بیرون زین خمست
[B][M1]می‌نیارم گفت خرم باد عیدت، گو چرا[M2]زانکه خود عید دو گیتی از وجودت خرمست
[B][M1]رایت عز تو بر بام بقا تا در گذر[M2]طرهٔ شب نیزهٔ فوج زمان را پر چمست
[A]
[B][M1]ای ترک می بیار که عیدست و بهمنست[M2]غایب مشو نه نوبت بازی و برزنست
[B][M1]ایام خز و خرگه گرمست و زین سبب[M2]خرگاه آسمان همه در خز ادکنست
[B][M1]خالی مدار خرمن آتش ز دود عود[M2]تا در چمن ز بیضهٔ کافور خرمنست
[B][M1]آن عهد نیست آنکه ز الوان گل چمن[M2]گفتی که کارگاه حریر ملونست
[B][M1]سلطان دی به لشکر صرصر جهان بکند[M2]بینی که جور لشکر دی چون جهان کنست
[B][M1]در خفیه گرنه عزم خروجست باغ را[M2]چون آبگیرها همه پر تیغ و جوشنست
[B][M1]نفس نباتی ار به عزب‌خانه باز شد[M2]عیبش مکن که مادر بستان سترونست
[B][M1]باد صبا که فحل بنات نبات بود[M2]مردم گیاه شد که نه مردست و نه زنست
[B][M1]از جوش نشو دیگ نما تا فرو نشست[M2]از دود تیره بر سر گیتی نهنبنست
[B][M1]در باغ برکه رقص تموج نمی‌کند[M2]بیچاره برکه را چه دل رقص کردنست
[B][M1]کز دست دی چو دشمن دستور مدتیست[M2]کز پای تا به سر همه دربند آهنست
[B][M1]صدری که دایم از پی تفویض کسب ملک[M2]خاک درش ملوک جهان را نشیمنست
[B][M1]آن پادشا نشان که ز تمکین کلک اوست[M2]هر پادشا که بر سر ملکی ممکنست
[B][M1]آن کز نهیب تف سموم سیاستش[M2]خون در عروق فتنه ز خشکی چوروینست
[B][M1]هر آیتی که آمده در شان کبریاست[M2]اندر میان ناصیهٔ او مبینست
[B][M1]آن قبه قدر اوست که بر اوج سقف او[M2]خورشید عنکبوت زوایاء روزنست
[B][M1]وان قلعه جاه اوست که گویی سپهر و مهر[M2]در منجنیق برجش سنگ فلاخنست
[B][M1]جبر رکاب امر و عنان نفاذ او[M2]زان دام که در ریاضت گردون توسنست
[B][M1]خورشید سرفکنده و مه خویشتن شناس[M2]مریخ نرم گردن و کیوان فروتنست
[B][M1]آنجا که کر و فر شبیخون قهر اوست[M2]نصرت سلاح‌دار و نگهبان مکمنست
[B][M1]کلکش چه قایلست که صاحب‌قران نطق[M2]یعنی که نفس ناطقه در جنبش الکنست
[B][M1]صوت صریر معجزش از روی خاصیت[M2]در قوت خیال چنان صورت افکنست
[B][M1]کاکنون مزاج جذر اصم در محاورات[M2]ده گوش و ده زبان چو بنفشه است و سوسنست
[B][M1]ای صاحبی که نظم جهان را بساط تو[M2]چون آفتاب و روز جهان را معینست
[B][M1]در شرع ملک آیت فرمان تست و بس[M2]نصی که بی‌تکلف برهان مبرهنست
[B][M1]در نسبت ممالک جاه تو ملک کون[M2]نه کاخ و هفت مشعله و چار گلخنست
[B][M1]در آستین دهر چه غث و سمین نهاد[M2]دست قضا که آن نه ترا گرد دامنست
[B][M1]از جوف چرخ پر نشود دست همتت[M2]سیمرغ همت تو نه چو مرغان ارزنست
[B][M1]آن ابر دست تست که خاشاک سیل او[M2]تاریخ عهد آذر و نیسان و بهمنست
[B][M1]برداشت رسم موکب باران و کوس رعد[M2]وین مختصر نمونه کنون اشک و شیونست
[B][M1]تنگست بر تو سکنهٔ گیتی ز کبریات[M2]در جنب کبریاء تو این خود چه مسکنست
[B][M1]وین طرفه‌تر که هست بر اعدات نیز تنگ[M2]پس چاه یوسف است اگر چاه بیژنست
[B][M1]خود در جهان که با تو دو سر شد چو ریسمان[M2]کاکنون همه جهان نه برو چشم سوزنست
[B][M1]ترف عدو ترش نشود زانکه بخت او[M2]گاویست نیک شیر ولیکن لگدزنست
[B][M1]دشمن گریزگاه فنا زان به دست کرد[M2]کاینجا بدیده بود که با جانش دشمنست
[B][M1]صدرا مرا به قوت جاه تو خاطریست[M2]کاندر ازای فکرت او برق کودنست
[B][M1]وانجا که در معانی مدحت بکاومش[M2]گویی جهازخانهٔ دریا و معدنست
[B][M1]گویند مردمان که بدش هست و نیک هست[M2]آری نه سنگ و چوب همه لعل و چندنست
[B][M1]در بوستان گفتهٔ من گرچه جای جای[M2]با سرو و یاسمین مثلا سیر و راسنست
[B][M1]در حیز زمانه شتر گربها بسیست[M2]گیتی نه یک طبیعت و گردون نه یک فنست
[B][M1]با این همه چو بنگری از شیوهای شعر[M2]اکنون به اتفاق بهین شیوهٔ منست
[B][M1]باری مراست شعر من، از هر صفت که هست[M2]گر نامرتبست و گر نامدونست
[B][M1]کس دانم از اکابر گردن‌کشان نظم[M2]کورا صریح خون دو دیوان به گردنست
[B][M1]ناجلوه‌گاه عارض روزست و زلف شب[M2]این تیره گل که لازم این سبز گلشنست
[B][M1]دور زمانه لازم عهد تو باد ازآنک[M2]ازتست روز هرکه در این عهد روشنست
[B][M1]وین آبگینه خانهٔ گردون که روز و شب[M2]از شعلهای آتش الوان مزینست
[B][M1]بادا چراغ‌وارهٔ فراش جاه تو[M2]تا هیچ در فتیلهٔ خورشید روغنست
[A]
[B][M1]روز عیش و طرب و بستانست[M2]روز بازار گل و ریحانست
[B][M1]تودهٔ خاک عبیر آمیزست[M2]دامن باد عبیر افشانست
[B][M1]وز ملاقات صبا روی غدیر[M2]راست چون آزدهٔ سوهانست
[B][M1]لاله بر شاخ زمرد به مثل[M2]قدحی از شبه و مرجانست
[B][M1]تا کشیده است صبا خنجر بید[M2]روی گلزار پر از پیکانست
[B][M1]فلک از هاله سپر ساخت مگر[M2]با چمن‌شان به جدل پیمانست
[B][M1]میل اطفال نبات از پی قوت[M2]سوی گردون به طبیعت زانست
[B][M1]که کنون ابر دهد روزیشان[M2]هر کرا نفس نباتی جانست
[B][M1]باز در پردهٔ الوان بلبل[M2]مطرب بزمگه بستانست
[B][M1]کز پی تهنیت نوروزی[M2]باغ را باد صبا مهمانست
[B][M1]ساعد شاخ ز مشاطهٔ طبع[M2]غرقه اندر گهر الوانست
[B][M1]چهرهٔ باغ ز نقاش بهار[M2]به نکویی چو نگارستانست
[B][M1]ابر آبستن دریست گران[M2]وز گرانیش گهر ارزانست
[B][M1]به کف خواجهٔ ما ماند راست[M2]نی که آن دعوی و این برهانست
[B][M1]مضمر اندر کف این دینارست[M2]مدغم اندر دل آن بارانست
[B][M1]کثرت این سبب استغناست[M2]کثرت آن مدد طوفانست
[B][M1]بذل آن گه به و دشوارست[M2]جود این دم به دم و آسانست
[B][M1]گرچه پیدا نکنم کان کف کیست[M2]کس ندانم که برو پنهانست
[B][M1]کف دستیست که بر نامهٔ رزق[M2]نام او تا به ابد عنوانست
[B][M1]مجد دین بوالحسن عمرانی[M2]که نظیر پسر عمرانست
[B][M1]آنکه در معرکهٔ سحر بیان[M2]قلمش همچو عصا ثعبانست
[B][M1]طول و عرض دلش از مکرمتست[M2]پود و تار کفش از احسانست
[B][M1]چرخ با قدر بلندش داند[M2]که برو اوج زحل تاوانست
[B][M1]ابر با دست جوادش داند[M2]که برو نام سخا بهتانست
[B][M1]نظرش مبدا صد اقبالست[M2]سخطش علت صد خذلانست
[B][M1]ناوک حادثهٔ گردون را[M2]سایهٔ حشمت او خفتانست
[B][M1]در اثر بهر مراعات ولیش[M2]خار عقرب چو گل میزانست
[B][M1]بر فلک بهر مکافات عدوش[M2]زخمهٔ زهره شل کیوانست
[B][M1]نفخ صورست صریر قلمش[M2]نفخ صوری نه که در قرآنست
[B][M1]کان نشوری دهد آنرا که تنش[M2]بر سر کوی اجل قربانست
[B][M1]وین حیاتی دهد آنرا که دلش[M2]کشتهٔ حادثهٔ دورانست
[B][M1]ای تمامی که پس از ذات خدای[M2]جز کمال تو همه نقصانست
[B][M1]تیر دیوان ترا مستوفی[M2]چرخ عمال ترا دیوانست
[B][M1]زهره در مجلس تو خنیاگر[M2]ماه بر درگه تو دربانست
[B][M1]فتنه از امن تو در زنجیرست[M2]جور از عدل تو در زندانست
[B][M1]بالله ار با سر انصاف شوی[M2]نایب عدل تو نوشروانست
[B][M1]کچو زو درگذری کل وجود[M2]جور عبدالملک مروانست
[B][M1]شیر با باس تو بی‌چنگالست[M2]گرگ با عدل تو بی‌دندانست
[B][M1]آن نه شیر است کنون روباهست[M2]وین نه گرگست کنون چوپانست
[B][M1]هست جرمی که درو شیر فلک[M2]همه پوشیده و او عریانست
[B][M1]قلم تست که چون کلک قضا[M2]ایمن از شبهت و از طغیانست
[B][M1]از پی خدمت تو گوی فلک[M2]نه به صورت به صفت چوگانست
[B][M1]در بر سایهٔ تو ذات عدوت[M2]نه به معنی به صور انسانست
[B][M1]در سرای امل از جود کفت[M2]سفره در سفره و خوان در خوانست
[B][M1]زآتش غیرت خوان تو مقیم[M2]بر فلک ثور و حمل بریانست
[B][M1]هرچه در مدح تو گویند رواست[M2]جز تو ، وان‌لم‌یزل و سبحانست
[B][M1]شعر جز مدحت تو تزویرست[M2]شغل جز طاعت تو عصیانست
[B][M1]رمزی از نطق تو صد تالیف است[M2]سطری از خط تو صد دیوانست
[B][M1]پس مقالات من و مجلس تو[M2]راست چون زیره و چون کرمانست
[B][M1]وصف احسان تو خود کس نکند[M2]من کیم ور به مثل حسانست
[B][M1]من چه دانم شرف و رتبت آنک[M2]عقل در ماهیتش حیرانست
[B][M1]از تو آن مایه بداند خردم[M2]که ترا جز به تو نتوان دانست
[B][M1]ای جوادی که دل و دست ترا[M2]صحن دریا و انامل کانست
[B][M1]روز نوروز و می اندر خم و ما[M2]همه هشیار، نه از حرمانست
[B][M1]کس دگرباره درین دم نرسد[M2]پس بخور گرچه مه شعبانست
[B][M1]به خدای ار به حقیقت نگری[M2]مه شعبان و صفر یکسانست
[B][M1]همه بگذار کدامین گنه است[M2]که فزون از کرم یزدانست
[B][M1]تا که نه دایرهٔ گردون را[M2]حرکت گرد چهار ارکانست
[B][M1]در جهان خرم و آباد بزی[M2]زانکه آباد جهان ویرانست
[B][M1]از بد چار و نهت باد پناه[M2]آنکه بر چار و نهش فرمانست
[B][M1]مدت عمر تو جاویدان باد[M2]تا ابد مدت جاویدانست
[A]
[B][M1]بازآمد آنکه دولت و دین در پناه اوست[M2]دور سپهر بندهٔ درگاه جاه اوست
[B][M1]مودود شه مؤید دین پهلوان شرق[M2]کامروز شرق و غرب جهان در پناه اوست
[B][M1]گردون غبار پایهٔ تخت بلند او[M2]خورشید عکس گوهر پر کلاه اوست
[B][M1]سیر ستارگان فلک نیست در بروج[M2]بر گوشهای کنگرهٔ بارگاه اوست
[B][M1]چشم مجاهدان ظفر نیست بر قدر[M2]بر سمت ظل رایت و گرد سپاه اوست
[B][M1]ای بس همای بخت که پرواز می‌کند[M2]در سایه‌ای که بر عقب نیکخواه اوست
[B][M1]هم سبز خنگ چرخ کمین بارگیر او[M2]هم دستگاه بهر کهین دستگاه اوست
[B][M1]بر آستان چرخ به منت قدم نهد[M2]گردی که مایه و مددش خاک راه اوست
[B][M1]انصاف اگر گواه دوام است لاجرم[M2]انصاف او به دولت دایم گواه اوست
[B][M1]روزش چنین که هست همیشه به کام باد[M2]کاین ایمنی نتیجهٔ روز پگاه اوست
[B][M1]منصور باد رایت نصرت‌فزای او[M2]کاین عافیت ز نصرت تشویش کاه اوست
[A]
[B][M1]ملک هم بر ملک قرار گرفت[M2]روزگار آخر اعتبارگرفت
[B][M1]بیخ اقبال باز نشو نمود[M2]شاخ انصاف باز بار گرفت
[B][M1]مدتی ملک در تزلزل بود[M2]عاقبت بر ملک قرار گرفت
[B][M1]ملک تاج‌بخش و تاج ملوک[M2]کز یمین ملک در یسار گرفت
[B][M1]آنچه ملکی به یک سوال بداد[M2]وانکه ملکی به یک سوار گرفت
[B][M1]صبع تیغیش چو از نیام بتافت[M2]آفتاب آسمان حصار گرفت
[B][M1]عکس بزمش چو بر سپهر افتاد[M2]خانهٔ زهره زو نگار گرفت
[B][M1]رزم او را فلک تصور کرد[M2]ساحتش تیغ آبدار گرفت
[B][M1]بزم او را زمانه یاد آورد[M2]فکرتش نقش نوبهار گرفت
[B][M1]سایهٔ حلم بر زمین افکند[M2]گوهر خاک ازو وقار گرفت
[B][M1]شعلهٔ باس بر اثیر کشید[M2]گنبد چرخ ازو شرار گرفت
[B][M1]ملکا، خسروا، خداوندا[M2]این سه نام از تو افتخار گرفت
[B][M1]نه به انگشت عد و حصر قضا[M2]چرخ جود ترا شمار گرفت
[B][M1]نه به معیار جزو و کل قدر[M2]بار حلم ترا عیار گرفت
[B][M1]همه عالم شعار عدل تو داشت[M2]ملک عالم همان شعار گرفت
[B][M1]پای ملک استوار اکنون گشت[M2]که رکاب تو استوار گرفت
[B][M1]روز چند از سر خطا بینی[M2]ملک ازین خطه گر کنار گرفت
[B][M1]سایه بر کار خصم نفکندی[M2]گرچه زاندازه بیش کار گرفت
[B][M1]خجل اینک به عذر باز آمد[M2]سر بخت تو در کنار گرفت
[B][M1]همتت بی‌ضرورتی دو سه روز[M2]انفرادی به اختیار گرفت
[B][M1]گوشه‌ای از جهان بدو بگذاشت[M2]گوشهٔ تخت شهریار گرفت
[B][M1]تا به پایش زمانه خار سپرد[M2]تا به دستش زمانه مار گرفت
[B][M1]روز هیجا که از طرادهٔ لعل[M2]موکبت شکل لاله‌زار گرفت
[B][M1]کارزار از هزاهز سپهت[M2]صورت قهر کردگار گرفت
[B][M1]از نهیب تو شیر گردون را[M2]آب ناخورده پیشیار گرفت
[B][M1]فتنه را زارزوی خواب امان[M2]هوس کوک و کوکنار گرفت
[B][M1]ای به خواری فتاده هر خصمی[M2]کاثر خصمی تو خوار گرفت
[B][M1]خصم اگر غره شد به مستی ملک[M2]چون دماغش ز می بخار گرفت
[B][M1]پای در دامن امل بنداشت[M2]دامن ملک پایدار گرفت
[B][M1]ملک در خواب غفلتش بگذاشت[M2]ملکی چون تو هوشیار گرفت
[B][M1]خیز و رای صبوح دولت کن[M2]هین که خصمانت را خمار گرفت
[B][M1]تا در امثال مردمان گویند[M2]دی چو بگذشت حکم پار گرفت
[B][M1]روزگار تو باد در ملکی[M2]که نه گیتی نه روزگار گرفت
[A]
[B][M1]ملک اکنون شرف و مرتبه و نام گرفت[M2]که جهان زیر نگین ملک آرام گرفت
[B][M1]خسرو اعظم دارای عجم وراث جم[M2]که ازو رسم جم و ملک عجم نام گرفت
[B][M1]سایهٔ یزدان کز تابش خورشید سپهر[M2]دامن بیعت او دامن هر کام گرفت
[B][M1]آنکه در معرکها ملک به شمشیر ستد[M2]وانکه بر منهزمان راه به انعام گرفت
[B][M1]لمعهٔ خنجرش از صبح ظفر شعله کشید[M2]همه میدان فلک خنجر بهرام گرفت
[B][M1]ساقی همتش از جام کرم جرعه بریخت[M2]آز دستارکشان راه در و بام گرفت
[B][M1]حرم کعبهٔ ملکش چو بنا کرد قضا[M2]شیر لبیک زد آهوبره احرام گرفت
[B][M1]داغ فرمانش چو تفسیده شد آرایش تن[M2]نسخهٔ اول ازو شانهٔ ایام گرفت
[B][M1]نامش از سکه چو بر آینهٔ چرخ افتاد[M2]حرف حرفش همه در چهرهٔ اجرام گرفت
[B][M1]برق در خاره نهان گشت جز آن چاره ندید[M2]چون به کف تیغ زراندود و لب جام گرفت
[B][M1]کورهٔ دوزخ مرگ آتش از آن تیغ ستد[M2]کوزهٔ جنت جان مایه از آن جام گرفت
[B][M1]ای سکندر اثری کانچه سکندر بگشاد[M2]کارفرمای نفاذت بدو پیغام گرفت
[B][M1]هرچه ناکردهٔ عزم تو، قضا فسخ شمرد[M2]هرچه ناپختهٔ حزم تو، قدر خام گرفت
[B][M1]بارهٔ عدل تو یک لایه همی شد که جهان[M2]گرگ را در رمه از جملهٔ اغنام گرفت
[B][M1]جامهٔ جنگ تو یک دور همی گشت که خصم[M2]نطفه را در رحم از جملهٔ ایتام گرفت
[B][M1]حرف تیغ تو الف‌وار کجا کرد قیام[M2]که نه در عرصه الف خفتگی لام گرفت
[B][M1]بر که بگشاد سنان تو به یک طعنه زبان[M2]که نه در سکنه زبانش همه در کام گرفت
[B][M1]صبح ملکی که نه در مشرق حزم تو دمید[M2]تا برآمد چو شفق پس روی شام گرفت
[B][M1]تا جنین کسوت حفط تو نپوشید نخست[M2]کی تقاضای وجع دامن ارحام گرفت
[B][M1]بس جنین خنصر چپ عقد ایادیت گذاشت[M2]به لب از بهر مکیدن سر ابهام گرفت
[B][M1]ای عجب داعی احسانت عطا وام نداد[M2]شکر احسانت جهان چون همه در وام گرفت
[B][M1]هرچه در شاخ هنر باغ سخن طوطی داشت[M2]همه را داعیهٔ بر تو در دام گرفت
[B][M1]دست خصمت به سخا زان نشود باز که بخل[M2]دستهاشان به رحم در همه در خام گرفت
[B][M1]همه زین سوی سراپردهٔ تایید تواند[M2]هرچه زانسوی فلک لشکر اوهام گرفت
[B][M1]تا ظفریافتگان منهزمان را گویند[M2]که سرخویش فلانی چه به هنگام گرفت
[B][M1]عام بادا ظفرت برهمه کس در همه وقت[M2]که ز تیغ تو جهان ایمنی عام گرفت
[B][M1]خیز و با چشم چو بادام به بستان می خواه[M2]که همه ساحت بستان گل بادام گرفت
[A]
[B][M1]ملک یوسف ای حاتم طی غلامت[M2]ملوک جهان جمله در اهتمامت
[B][M1]خداوند خاص و خداوند عامی[M2]از آن بندگی می‌کند خاص و عامت
[B][M1]جهان کیست پروردهٔ اصطناعت[M2]فلک چیست دروازهٔ احتشامت
[B][M1]نه جز بذل از شهریاری مرادت[M2]نه جز عدل در پادشاهی امامت
[B][M1]رخ خطبه رخشان ز تعظیم ذکرت[M2]لب سکه خندان ز شادی نامت
[B][M1]اجل پرتو شعلهای سنانت[M2]ظفر ماهی چشمهای حسامت
[B][M1]بر اطراف گردون غبار سپاهت[M2]در اوتاد عالم طناب خیامت
[B][M1]بزن بر در خسروی کوس کسری[M2]که زد بی‌نیازی علم گرد بامت
[B][M1]زهی فتنه و عافیت را همیشه[M2]قیام و قعود از قعود و قیامت
[B][M1]سلامت ز گیتی به پیش تو آمد[M2]پگه زان کند بامدادان سلامت
[B][M1]تو آن ابر دستی که گر هفت دریا[M2]همه قطره گردد نیاید تمامت
[B][M1]عطا وام ندهی عجب اینکه دایم[M2]جهانیست از شکر در زیر وامت
[B][M1]گروهی نهند از کرام ملوکت[M2]گروهی نهند از ملوک کرامت
[B][M1]من آنها ندانم همین دانم و بس[M2]که زیبند اینها و آنها غلامت
[B][M1]اگر لای توحید واجب نبودی[M2]صلیبش به هم در شکستی کلامت
[B][M1]منافع رسان در زمین دیر ماند[M2]بس است این یک آیت دلیل دوامت
[B][M1]چو از تست نفع مقیمان عالم[M2]درو تا مقیمست باشد مقامت
[B][M1]جهانی تو گویی که هرگز ندارد[M2]جهان‌آفرین ساعتی بی‌نظامت
[B][M1]چو در رزم رانی مواکب فزونت[M2]چو در بزم باشی خزاین حطامت
[B][M1]به فردوس بزم تو کوثر درآمد[M2]برون شد ز در چون درآمد مدامت
[B][M1]چو از روی معنی بهشتست بزمت[M2]تو می خور چرا، می نباشد حرامت
[B][M1]فلک ساغر ماه نو پیش دارد[M2]چو ساقی جرع باز ریزد ز جامت
[B][M1]همی بینم ای آفتاب سلاطین[M2]اگر سوی گردون شود یک پیامت
[B][M1]که خاتم یمانی شود در یمینت[M2]که گوهر ثریا شود بر ستامت
[B][M1]تو خورشید گردون ملکی و چترت[M2]که خیره است ازو خرمن مه غمامت
[B][M1]عجب آنکه نور تو هرگز نپوشد[M2]اگر چند در سایه گیرد مدامت
[B][M1]نه‌ای منتقم زانکه امکان ندارد[M2]چو خلق عدم علت انتقامت
[B][M1]کجا شد عنان عناد تو جنبان[M2]که حالی نشد توسن چرخ رامت
[B][M1]کجا شد رکاب جهاد تو ساکن[M2]که حالی نشد کار ملکی به کامت
[B][M1]بود هیچ ملکی که صیدت نگردد[M2]چو باشد سخا دانه و عدل دامت
[B][M1]الا تا که صبح است در طی شامی[M2]مدار جهان باد بر صبح و شامت
[B][M1]مبادا که یک لالهٔ فتح روید[M2]نه در سبزهٔ خنجر سبز فامت
[B][M1]مبادا که خورشید نصرت برآید[M2]جز از سایهٔ زردهٔ تیزکامت
[A]
[B][M1]طغرل تگین به تیغ جهان را نظام داد[M2]زو بیشتر گرفت و به کمتر غلام داد
[B][M1]جیشش خراج خطهٔ چین و ختا ستد[M2]امنش قرار مملکت مصر و شام داد
[B][M1]ناموس جور و فتنه به خنجر قوی شکست[M2]آرام ملک و دین به سیاست تمام داد
[B][M1]جودش کفاف عمر به خرد و بزرگ برد[M2]عدلش حیات تازه به خاص و به عام داد
[B][M1]از خسروان به سمع و به طاعت جواب یافت[M2]از هر مهم به هر که بدیشان پیام داد
[B][M1]کوسش به حربگاه چو تکبیر فتح گفت[M2]خصمش نماز خیر و سلامت سلام داد
[B][M1]از عکس تیغ شعله بر آتش وبال کرد[M2]وز نور رای نور به خورشید وام داد
[B][M1]چون سد ایمنی لگد چرخ رخنه کرد[M2]آن رخنه را به تیغ و به رای التیام کرد
[B][M1]دید آسمان که غرهٔ هر ماه چتر اوست[M2]زین روی ماه یک شبه را شکل جام داد
[B][M1]یارب دوام دولت و ملک و بقاش ده[M2]چونان که ایمنی را دورش دوام داد
[B][M1]ای خوب زخمه مطرب خوشخوان مزن جز این[M2]طغرل تگین به تیغ جهان را نظام داد
[A]
[B][M1]باغ سرمایهٔ دگر دارد[M2]کان شد از بس که سیم و زر دارد
[B][M1]هیچ طفل رسیده نیست درو[M2]که نه پیرایهٔ دگر دارد
[B][M1]می‌نماید که از رسیدن عید[M2]چون همه مردمان خبر دارد
[B][M1]طبع بر کارگاه شاخ نگر[M2]که چه دیبای شوشتر دارد
[B][M1]گل رعنا به یاد نرگس مست[M2]جام زرین به دست بر دارد
[B][M1]بلبل اندر هوای بزم وزیر[M2]صد نوای عجب ز بر دارد
[B][M1]ابر بی‌کوس رعد می‌نرود[M2]تا گل اندر جهان حشر دارد
[B][M1]گر ز بیجاده تاج دارد گل[M2]زیبدش ملک نامور دارد
[B][M1]بر ریاحین به جملگی ملکست[M2]نه سر و کار مختصر دارد
[B][M1]نی کدامست وز کجا باری[M2]که ز فیروزه صد کمر دارد
[B][M1]هر زمانی چنار سوی فلک[M2]به مناجات دست بر دارد
[B][M1]مگر اندر دعای استسقاست[M2]ورنه او با فلک چه سر دارد
[B][M1]پیش پیکان گل ز بیم گشاد[M2]هر شب از هاله مه سپر دارد
[B][M1]با بقایای لشکر سرما[M2]گر صبا عزم کر و فر دارد
[B][M1]تیغ در دست بید می‌چکند[M2]وز چه معنی زره شمر دارد
[B][M1]در چنین موسمی که باغ هنوز[M2]کس نداند چه مدخر دارد
[B][M1]یاسمین را ببین که تا دو سه روز[M2]بی‌رفیقان سر سفر دارد
[B][M1]دهن لاله چون دهان صدف[M2]ابر پیوسته پر گهر دارد
[B][M1]لاله گویی که بر زبان همه روز[M2]مدح دستور دادگر دارد
[B][M1]تا که اندر دعا و مدح وزیر[M2]لب لعلش همیشه تر دارد
[B][M1]ناصر دین که شاخ دولت و دین[M2]از معالیش برگ و بر دارد
[B][M1]طاهربن المظفر آنکه خدای[M2]همه وقتیش با ظفر دارد
[B][M1]آنکه گیتی ز شکر هستی او[M2]یک دهان سر به سر شکر دارد
[B][M1]وانکه از عشق نام و صورت او[M2]خاک سمع و هوا بصر دارد
[B][M1]رایش اندر نظام کار جهان[M2]از قضا سعی بیشتر دارد
[B][M1]کلکش اندر بیان باطل و حق[M2]کمترین مستمع قدر دارد
[B][M1]دستش ار واهب حیات نشد[M2]در جمادات چون اثر دارد
[B][M1]اثری بیش از این بود که درو[M2]کلک نطق و نگین نظر دارد
[B][M1]کسوت قدر اوست آن کسوت[M2]کز نهم چرخ آستر دارد
[B][M1]در نه اقلیم آسمان حکمش[M2]کارداران خیر و شر دارد
[B][M1]زاتش باس اوست اینکه هواش[M2]روز و شب شعله و شرر دارد
[B][M1]زدهٔ پشت پای همت اوست[M2]هرچه ایام خشک و تر دارد
[B][M1]سعد اکبر که از سعادت عام[M2]خویشتن در جهان سمر دارد
[B][M1]هنرش زاسمان بپرسیدم[M2]کز چه این اختصاص و فر دارد
[B][M1]گفت شاگرد رای دستورست[M2]بس بود گر همین هنر دارد
[B][M1]ای به جایی که رایت ار خواهد[M2]رسم شب از زمانه بردارد
[B][M1]ناید اندر کرشمهٔ نظرت[M2]هرچه تقدیر منتظر دارد
[B][M1]کلبه‌ای از جهان جاه تو نیست[M2]فوق و تحتی که جانور دارد
[B][M1]چشم بخت تو در جهان‌بانی[M2]سال و مه سرمهٔ سهر دارد
[B][M1]فتنه زان سوی خوابگاه فنا[M2]روز و شب شیوهٔ حذر دارد
[B][M1]عرصهٔ ساحت تو چیست سپهر[M2]کاختر و برج و ماه و خور دارد
[B][M1]روضهٔ مجلس تو چیست بهشت[M2]که فنا از برون در دارد
[B][M1]حیرت نعمت تو چو جذر اصم[M2]یک جهان عقل گنگ و کر دارد
[B][M1]مهر تو از بهشت دارد قدر[M2]خشم تو صولت سقر دارد
[B][M1]عقل آزاد بر تو می‌نرسد[M2]که جهان جمله زیر پر دارد
[B][M1]مرغ فکرت کجا رسد که هنوز[M2]رشته در دست خواب و خور دارد
[B][M1]نیمه‌ای زین سوی ولایت تست[M2]هر ولایت که آن فکر دارد
[B][M1]پدر اول آدم آنکه وجود[M2]نه ز مادر نه از پدر دارد
[B][M1]قبلهٔ آسمانیان زانست[M2]که چو تو در زمین پسر دارد
[B][M1]در دریای دهر کیست؟ تویی[M2]وین سخن عقل معتبر دارد
[B][M1]گوهرت زانکه زبدهٔ بشرست[M2]جای در حیز بشر دارد
[B][M1]آفتاب ار زبرترست چه شد[M2]کار گوهر نه مستقر داد
[B][M1]جرم خاشاک را از آن چه شرف[M2]کاب دریاش بر زبر دارد
[B][M1]به تحمل چو تو نگردد خصم[M2]خود ندارد هنوز و گر دارد
[B][M1]چون کلیم و مسیح کی باشد[M2]هرکه چوب کلیم و خر دارد
[B][M1]خصم چندان هوس پزد که ترا[M2]حلم بر عفو ماحضر دارد
[B][M1]دیو چندان علم زند که نبی[M2]مکه بی‌سایهٔ عمر دارد
[B][M1]با خلاف تو دست کیست یکی[M2]که نه یک پای در سقر دارد
[B][M1]نوح پیغمبری که بر اعدا[M2]قهرت اعجاز لاتذر دارد
[B][M1]شکر این در جهان که یارد کرد[M2]آنکه توفیق راهبر دارد
[B][M1]کاب در جوی تست و چرخ چو پل[M2]دشمنان را لگد سپر دارد
[B][M1]تا ز تکرار دور چنبر چرخ[M2]بر جهان خیر و شر گذر دارد
[B][M1]روز عمر تو باد کز پی تست[M2]که شب انس و جان سحر دارد
[B][M1]بر کران بادی از خطر که جهان[M2]به تو دارد اگر خطر دارد
[B][M1]چون گل از خنده لب مبند که خصم[M2]داغ چون لاله بر جگر دارد
[A]
[B][M1]عید بر بدر دین مبارک باد[M2]سنقر آن آفتاب دولت و داد
[B][M1]آنکه شغل نظام عالم را[M2]چرخ از عدل او نهد بنیاد
[B][M1]وانکه قصر خراب دولت را[M2]دهر از دست او کند آباد
[B][M1]برق تیغش چو برق روشن و تیز[M2]ابر جودش چو ابر معطی و راد
[B][M1]سنگ حلمش ببرده سنگ از خاک[M2]سیر حکمش ربوده گوی از باد
[B][M1]همتش آنچنان که از سر عجز[M2]امر او را زمانه گردن داد
[B][M1]در شجاعت به روز حرب و مصاف[M2]آنکه شاگرد اوست هست استاد
[B][M1]پای چون بر فلک نهاد ز قدر[M2]عدل او بر زمانه دست گشاد
[B][M1]ای ترا رام بوده هر توسن[M2]وی ترا بنده گشته هر آزاد
[B][M1]بنده را گرنه حشمتت بودی[M2]کاندرین حادثه شفیع افتاد
[B][M1]که گشادیش در زمانه ز بند[M2]که رسیدیش در زمین فریاد
[B][M1]کاندر اطراف خاوران از وی[M2]هیچ‌کس را همی نیاید یاد
[B][M1]گرنه عدل تو داد او دادی[M2]آه تا کی برستی از بیداد
[B][M1]چکنم از شب جهان که جهان[M2]این نخستین جفا نبود که زاد
[B][M1]همتت چون گشاد دست به عدل[M2]قدر تو بر سپهر پای نهاد
[B][M1]تا بود ز اختلاف جنبش چرخ[M2]یکی اندوهناک و دیگر شاد
[B][M1]هیچ شادیت را مباد زوال[M2]هیچ اندوهت از زمانه مباد
[A]
[B][M1]آفرین بر حضرت دستور و بر دستور باد[M2]جاودان چشم بد از جاه و جلالش دور باد
[B][M1]ملک را از رایت اقبال و رای روشنش[M2]تا که نور و سایه باشد سایه باد و نور باد
[B][M1]رایت و رایش که در نظم ممالک آیتی است[M2]تا نزول آیت نصرت بود منصور باد
[B][M1]من نگویم کز پی تفویض ملک روم و چین[M2]بر درش دایم رسول قیصر و فغفور باد
[B][M1]گویم از بهر نظام ملک سلطان سپهر[M2]در رکابش ز اختران پیوسته صد مذکور باد
[B][M1]هرکه همچون دانهٔ انگور با او شد دودل[M2]ریخته خونش چو خون خوشهٔ انگور باد
[B][M1]تیغ زنگ از آب گیرد ملک نقصان از غرور[M2]زین سپس رایش به ملک و جاه نامغرور باد
[B][M1]از برای پاسبان قصر او یعنی زحل[M2]در نه اقلیم فلک تا روز هر شب سور باد
[B][M1]مشتری را از شرف دولت‌سرای طالعش[M2]چون کلیم‌الله را خلوت سرای طور باد
[B][M1]در کنار بارگاهش در صف حجاب بار[M2]والی عقرب کمر بربسته چون زنبور باد
[B][M1]آفتاب ار کلبهٔ بدخواه او روشن کند[M2]روز دوران از کسوف کل شب دیجور باد
[B][M1]زهره گر در مجلس بزمش نباشد بربطی[M2]در میان اختران چون زاد فی الطنبور باد
[B][M1]گر وزیر آفتاب از خدمتش گردن کشد[M2]از جمالی کافتابش می دهد مهجور باد
[B][M1]منشی ملک فلک در هرچه منشوری نوشت[M2]کلکش اندر عهدهٔ توقیع آن منشور باد
[B][M1]در زوایای عدم گر بر خلافش واردیست[M2]همچنان در طی ستر نیستی مستور باد
[B][M1]هرچه در الواح گردونست از اسرار غیب[M2]در ورقهای وقوفش بر ولا مسطور باد
[B][M1]آسمان از نیک و بد هر آیتی کامل کند[M2]شان او بر اقتضای رای او مقصور باد
[B][M1]ای به تدبیر آصف ملک سلیمان دوم[M2]جبر امرت را چو انس و جان فلک مجبور باد
[B][M1]ملک معمورست تا معمار او تدبیر تست[M2]تا جهان باقیست این معمار و آن معمور باد
[B][M1]در عمارتهای عالم کز تو خواهد شد تمام[M2]هرکجا رایت مهندس آسمان مزدور باد
[B][M1]نعمت جاه تو عالم را مهنا نعمتیست[M2]حظ برخورداری عالم ازو موفور باد
[B][M1]فتنه را بخت بداندیشت نکو همخوابه‌ایست[M2]هر دو را امکان بیداری به نفخ صور باد
[B][M1]هرکجا گنجی نهد در کان و دریا آفتاب[M2]مه که بیت‌المال او دارد ترا گنجور باد
[B][M1]گر به جز کام تو زاید شب که آبستن بود[M2]شب عزب ورنه سقنقور قدر کافور باد
[B][M1]هرکرا در سر نه از جام وفاقت مستی است[M2]جانش از درد اجل تا جاودان مخمور باد
[B][M1]خواستم گفتن جهان مامور امرت باد و باز[M2]گفتم او مامور و آنگه گویمش مامور باد
[B][M1]وهم با وصف تو چون خورشید و خفاشند راست[M2]در چنین حیرت گرش سهوی فتد معذور باد
[B][M1]خصم بد عهدت که کهف ملک را هشتم کسست[M2]گر کند خدمت همش جل باد و هم ساجور باد
[B][M1]ورنه دایم چار چشمش در غم یک استخوان[M2]بر در قصاب جان اندر سرش ساطور باد
[B][M1]شاعران از دشمن ممدوح چون ذکری کنند[M2]رسم را گویند کز قهر اجل مقهور باد
[B][M1]بنده می‌گوید مبادش مرگ بل عمر دراز[M2]همچنان مقهور این دارالغرور زور باد
[B][M1]لیکن از جاه تو هر دم زیر بار غصه‌ای[M2]کاندران راحت شمارد مرگ را رنجور باد
[B][M1]باغ دولت را که آب آن لعاب کلک تست[M2]با نمای عهد نیسان حاصل باحور باد
[B][M1]وین چهار آزاد سروت را که تعیین شرط نیست[M2]از جمال هریکی هردم دلت مسرور باد
[B][M1]تاکه بر هر هفت کشور سایه‌شان شامل شود[M2]نشو در بلخ و هری و مرو و نیشابور باد
[B][M1]تا که «المقدورکائن» شرط کار عالمست[M2]کلک و رایت کار ساز کائن و مقدور باد
[B][M1]پیش صدر و مسند عالیت هر عیدی چنین[M2]از فحول شاعران صد شاعر مشهور باد
[B][M1]وانگه از پیرایهٔ عدل تو تا عید دگر[M2]گردن و گوش جهان پر لؤلؤ منثور باد
[B][M1]بارگاهت کعبه، مردم حاج و درگاهت حرم[M2]مجلست فردوس و کوثر جام و ساقی حور باد
[B][M1]احتیاجی نیست جاهت را به سعی روزگار[M2]ور کند نوعی بود از بندگی مشکور باد
[A]
[B][M1]این همایون مقصد دنیا و دین معمور باد[M2]جاودان چون هست معمور از حوادث دور باد
[B][M1]در حریم او خواص کعبه هست از ایمنی[M2]در اساس استوار او ثابت طور باد
[B][M1]از سر جاروب فراشان او هر بامداد[M2]سقف گردون پر غبار بیضهٔ کافور باد
[B][M1]وز نوای پاسبان نوبتش هر نیم شب[M2]در دماغ آسمان از نغمت خوش سور باد
[B][M1]آفتاب ار بی‌اجازت بگذرد بر بام او[M2]روز دوران از کسوف کل شب دیجور باد
[B][M1]فضله‌ای کز خاک دیوارش به باران حل شود[M2]در خواص منفعت چون فضلهٔ زنبور باد
[B][M1]استناد کنگره‌ش را ماه بادام نیم دست[M2]واندرو پیوسته عالی مسند دستور باد
[B][M1]چار دیوارش که از هر چار ارکان برترند[M2]از جمالش جاودان این نه فلک مسرور باد
[B][M1]حظ موفور است الحق این عمارت را ز حسن[M2]حظ برخوداری صاحب ازو موفور باد
[B][M1]ای سلیمان دوم را آصفی آصف اثر[M2]تخت و بالش تا ابد بر هردوتان مقصور باد
[B][M1]هرکه چون دیو سلیمان بر شما عاصی شود[M2]در سرای دیو محنت دایما مزدور باد
[B][M1]نظم و ترتیب وجود از رایت و رای شماست[M2]سال و مه این رای و رایت صایب و منصور باد
[A]
[B][M1]ایام زیر رایت رای امیر باد[M2]ایام او همیشه چو رایش منیر باد
[B][M1]روزش به فرخی همه نوروز باد و عید[M2]ماهش ز خرمی همه نیسان و تیر باد
[B][M1]میزان آسمان را عدلش عدیل گشت[M2]سلطان اختران را رایش نظیر باد
[B][M1]در بارگاه حضرتش از احترام و جاه[M2]مریخ قهرمان و عطارد دبیر باد
[B][M1]آنرا که دست حادثه از پای بفکند[M2]دست عنایت و کرمش دستگیر باد
[B][M1]وانرا که راه در شب ادبار گم شود[M2]خورشید رای او به هدایت مشیر باد
[B][M1]بهر نظام عالم سفلی به سوی او[M2]هر ساعتی ز عالم علوی سفیر باد
[B][M1]آنجا که از بلندی قدرش سخن رود[M2]چرخ بلند با همه رفعت قصیر باد
[B][M1]وانجا که از احاطت علمش مثل زنند[M2]بحر محیط با همه وسعت غدیر باد
[B][M1]ای دولت جوان تو فرماندهٔ جهان[M2]گردون پیر پیش تو فرمان‌پذیر باد
[B][M1]آنجا که ظل دامن بخت جوان تست[M2]از جان جیب پیرهن چرخ پیر باد
[B][M1]گردون ز رفعت تو به پایه بلند گشت[M2]در پای همت تو به عبره عسیر باد
[B][M1]جود تو فتح بابست در خشکسال آز[M2]زان فتح باب دست تو ابر مطیر باد
[B][M1]حلم ترا چو مرکز ارکان قرار داد[M2]حکم ترا چو انجم گردون مسیر باد
[B][M1]گرم و ترست وعدهٔ وصلت چو روح و می[M2]امید من به منزلت شهد و شیر باد
[B][M1]سردست و خشک طبع سنانت چو طبع مرگ[M2]در طبع بدسگالت ازو زمهریر باد
[B][M1]با دیو دولت تو به دیوان ملک در[M2]کلک ترا مزاج شهاب اثیر باد
[B][M1]وان رازها که در سر افلاک و انجمست[M2]از نحس و سعد رای ترا در ضمیر باد
[B][M1]آن خاصیت که از پی نشر خلایقست[M2]تا نفخ صور کلک ترا در صریر باد
[B][M1]تا زیرکان ز زیر به ناله مثل زنند[M2]دایم ز چرخ نالهٔ خصمت چو زیر باد
[B][M1]از رشک اشک حاسد تو چون بقم شدست[M2]از رنج روی دشمن تو چون زریر باد
[B][M1]از جنبش سپهر یکی باد بی‌قرار[M2]وز نفرت زمانه یکی با نفیر باد
[B][M1]تیر تو بر نشانهٔ اقبال و کار تو[M2]دایم به راستی و روانی چو تیر باد
[B][M1]وز یاد کرد تیر و کمان تو جان خصم[M2]دایم چو در کمان فلک جرم تیر باد
[A]
[B][M1]خسروا روزت همه نوروز باد[M2]وز طرب شبهای عمرت روز باد
[B][M1]افسر پیروز شاهی بر سرت[M2]آفتاب آسمان‌افروز باد
[B][M1]چون قضای گنبد فیروزگون[M2]همتت بر کارها پیروز باد
[B][M1]پیش قدرت پشت و روی آفتاب[M2]همچو اشکال هلالی کوز باد
[B][M1]شیر گردون پیش شیر رایتت[M2]سخره چون آهوی دست‌آموز باد
[B][M1]بیلکی کز شست میمونت رود[M2]چون اجل جوشن گسل دلدوز باد
[B][M1]آتشی کز نعل یک رانت جهد[M2]چون شهاب چرخ شیطان‌سوز باد
[B][M1]یوزبانان ترا وقت شکار[M2]جام شاهان کاسهای یوز باد
[B][M1]خصم را در گنبد گردان قرار[M2]همچو بر گنبد قرار گوز باد
[B][M1]تا شب و روز جهان آینده‌اند[M2]روزگارت روز و شب نوروز باد
[A]
[B][M1]صاحبا عید بر تو خرم باد[M2]کل گیتی ترا مسلم باد
[B][M1]از تو آباد ظلم ویران شد[M2]به تو بنیاد عدل محکم باد
[B][M1]حزم و عزمت چو بر سؤال و جواب[M2]بر قضا و قدر مقدم باد
[B][M1]خدمت چرخ جز به درگه تو[M2]چون تیمم به ساحل یم باد
[B][M1]خطبه تعظیم یافت از نامت[M2]همچنین سال و مه معظم باد
[B][M1]دایم از فتح باب ابر سخات[M2]خشک‌سال نیاز را نم باد
[B][M1]در یمین تو خامهٔ آصف[M2]در یسار تو خاتم جم باد
[B][M1]خواستم گفت ملک هفت زمینت[M2]همه زیر نگین خاتم باد
[B][M1]آسمان گفت گر منم چو نگینش[M2]اندر آن رقعه نام من هم باد
[B][M1]موکب حزمت ار نهفته رود[M2]اشهب روزگار ادهم باد
[B][M1]گرد جیش تو در دماغ ظفر[M2]چون دم آستین مریم باد
[B][M1]از بلندی سرای قدر ترا[M2]سقف افلاک سطح طارم باد
[B][M1]وز نژندی به چشم بدخواهت[M2]اشهب روزگار ادهم باد
[B][M1]دست سگبانت چون قلاده کشد[M2]شیر گردون سگ معلم باد
[B][M1]چرخ اگر بارگاه تو نبود[M2]تا قیامت شکسته طارم باد
[B][M1]زهره خنیاگریت گر نکند[M2]تا ابد سور زهره ماتم باد
[B][M1]فتنه پیش زبان خامهٔ تو[M2]چون زبانهای سوسن ابکم باد
[B][M1]پس به شکر تو تا زبان سنان[M2]شاهراه حروف معجم باد
[B][M1]حبس خصم تو با زوال خلاص[M2]چون نهانخانهٔ جهنم باد
[B][M1]بر رخی کز تو خال عصیانست[M2]همه کارش چو زلف درهم باد
[B][M1]قهرمان تو موسوی دستست[M2]ترجمان تو عیسوی دم باد
[B][M1]چتر میمون همت عالیت[M2]سایه‌دار سپهر اعظم باد
[B][M1]همه سعی تو چون قران سعود[M2]در مراعات نظم عالم باد
[B][M1]همه عون تو چون عنایت حق[M2]در مهمات نسل آدم باد
[B][M1]بنده از مکرمات وافر تو[M2]همچنین سال و مه مکرم باد
[B][M1]در خلافت و رضای تو همه سال[M2]نحس و سعد زمانه مدغم باد
[B][M1]از همه فعلهات باطل دور[M2]با همه رایهات حق ضم باد
[B][M1]رمحت از جنس معجز موسی[M2]مرکب از نوع رخش رستم باد
[B][M1]گرد سم سمند تو مادام[M2]در دو چشم عدوت توام باد
[B][M1]دست سرو ار دعای تو نکند[M2]قامتش چون بنفشه پر خم باد
[B][M1]ور میان جز به خدمتت بندد[M2]نیشکر در میان او سم باد
[B][M1]تا کم و بیش در شمار آید[M2]دولتت بیش و دشمنت کم باد
[B][M1]قصبش بر سر از تو دری گشت[M2]اطلسش در بر از تو معلم باد
[B][M1]مدتت با زمانه هم‌آواز[M2]راست چونان که زیر با بم باد
[B][M1]دلت از صد هزار دل به تو شاد[M2]تا دمی در تنست بی‌غم باد
[B][M1]جانت ای صدهزار جانت فدی[M2]تا به جان زنده است خرم باد
[B][M1]جنبش فتح و آرمیدن ملک[M2]همه در جنبش تو مدغم باد
[B][M1]حاسدت را چو پای درگل ماند[M2]از غم و رنج دست بر هم باد
[B][M1]عدل تو شب چو روز روشن کرد[M2]روز تو همچو عید خرم باد
[A]
[B][M1]هزار سال زیادت بقای خاتون باد[M2]مه مبارک روزه برو همایون باد
[B][M1]هزار سال به میزان عدل و انصافش[M2]امور دولت و اشغال خلق موزون باد
[B][M1]جهان رفعت و عز و جلال عصمت دین[M2]که عز و عصمت با جانش هر دو مقرون باد
[B][M1]بر آسمان کمالش به هر قران که فتد[M2]هزار سال طواف سعود گردون باد
[B][M1]بر آستان جلالش به هر قدم که نهد[M2]هزار دشمنش اندر زمین چو قارون باد
[B][M1]ز شرم فکرت او روی شمس گلگونست[M2]ز خون دشمن او تیغ چرخ گلگون باد
[B][M1]اگر تصرف گردون به کام او نبود[M2]در انتظار وجود از وجود بیرون باد
[B][M1]وگر تفاخر دریا به دست او نبود[M2]به جای در و گهر در دل صدف خون باد
[B][M1]ایا سخای تو توجیه رزق را قانون[M2]برو مزید نباشد هموش قانون باد
[B][M1]ز رشک وسعت دریای طبع پر گهرت[M2]کنار دریا از آب دیده جیحون باد
[B][M1]به روزگار تو ور هست فتنه فتنهٔ خواب[M2]برو چو بخت حسودست همیشه مفتون باد
[B][M1]زمانه جمله چو بیمار وهم و حادثه‌اند[M2]ز پاس و امن توشان باره باد و معجون باد
[B][M1]جریدهای تواریخ عهد دولت تو[M2]ز رسمهای تو پر درج در مکنون باد
[B][M1]تمنیی که به اقبال روزگارت هست[M2]در انتظار قبول تو باد و اکنون باد
[B][M1]ایا به دست تو در گوهر سخا تضمین[M2]به پای قدر تو در اوج چرخ مضمون باد
[B][M1]خرابه‌ای که ضروریست بر بساط زمین[M2]ز بس عمارت عدلت چو ربع مسکون باد
[B][M1]اگرنه از شکر شکر تو همیشه ترست[M2]مذاق بنده لعابش چو آب افیون باد
[B][M1]به دشمنان تو بر، هرشب از کمین قضا[M2]سپاه حادثه چرخ را شبیخون باد
[B][M1]به بارگاه تو در شیر فرش ایوان را[M2]به خاصیت شرف و فر شیر گردون باد
[B][M1]به خدمت تو درم روزگار میمون گشت[M2]ز جود و جاه تو کت روزگار میمون باد
[B][M1]ز خرمی که دلم عیش تو همی خواهد[M2]بدان همی نرسد فکرتم که آن چون باد
[B][M1]همیشه تا به جهان در کمی و افزونیست[M2]حسود جاه تو کم باد و جاهت افزون باد
[A]
[B][M1]خدایگانا سال نوت همایون باد[M2]همیشه روز تو چون روز عید میمون باد
[B][M1]به گرد طالع سعدت که کعبهٔ فلکست[M2]هزار دور طواف سعود گردون باد
[B][M1]چنانکه رای تو بر امن و عدل مفتونست[M2]زمانه بر تو و بر دولت تو مفتون باد
[B][M1]جهان عمارت و تسکین به رای و عدل تو یافت[M2]همیشه هم به تو معمور باد و مسکون باد
[B][M1]چو بارگاه ترا پر شود ورق ز حروف[M2]در آن ورق الف قد خسروان نون باد
[B][M1]نهال بختی کز باغ دولتت نبرند[M2]چو شاخ خشک ز امکان نشو بیرون باد
[B][M1]اساس ملکی کز بهر خدمتت ننهند[M2]ز نعل اسب حوادث خراب و هامون باد
[B][M1]اگر نه لاف سخا از دلت زند دریا[M2]به جای در و گهر در دل صدف خون باد
[B][M1]ور از مراد تویی باز پس نهد گردون[M2]به اضطرار و گردون بارکش دون باد
[B][M1]ز نام تو دهن سکه گر ببندد چرخ[M2]وجوه‌ساز معادن قرین قارون باد
[B][M1]ز ذکر تو ورق خطبه گر بشوید دهر[M2]سلام جمعه به تکبیر صور مقرون باد
[B][M1]به روز معرکه سؤ المزاج نصرت را[M2]ز خون خصم تو مطبوخ باد و معجون باد
[B][M1]قدر چو دفتر توجیه رزقها شکند[M2]محرران فلک را کف تو قانون باد
[B][M1]چو ابر چتر تو سیل ظفر برانگیزد[M2]ازو کمینه تکابی فرات و جیحون باد
[B][M1]بر آنکه نیست ز فوج تو موج حادثه را[M2]زمان زمان ز کمین قضا شبیخون باد
[B][M1]اگر قضا رخ گردون ز فتنه زرد کند[M2]از آنچه عجز ترا روی بخت گلگون باد
[B][M1]وگر قدر شب فکرت به روز دیر برد[M2]از آن چه باک ترا روز و شب همایون باد
[B][M1]همیشه تا به جهان در کمی و افزونیست[M2]عدوی ملک تو کم باد و ملکت افزون باد
[B][M1]ز کردگار به هر طاعتی که قصد کنی[M2]هزار اجرت و آن اجر غیر ممنون باد
[B][M1]ز روزگار به هر نعمتی که روی نهی[M2]هزار خدمت و هر خدمتی دگرگون باد
[B][M1]خدایگانا از غایت غلو و علو[M2]همی ندانم گفتن که دولتت چون باد
[B][M1]دعای بنده مگر مستجاب خواهد بود[M2]که در دهانش سخن همچو در مکنون باد
[B][M1]بدان دلیل که هردم سپهر می‌گوید[M2]همین زمان و همین ساعت و هم‌اکنون باد
[A]
[B][M1]صاحبا جنبشت همایون باد[M2]عید و نوروز بر تو میمون باد
[B][M1]طالع اختیار مسعودت[M2]زبدهٔ شکلهای گردون باد
[B][M1]صولت و سرعت زمین و زمان[M2]با رکاب و عنانت مقرون باد
[B][M1]در زوایای ظل رایت تو[M2]فتنه بر خواب امن مفتون باد
[B][M1]دفع سؤ المزاج دولت را[M2]لطف تدبیرهات معجون باد
[B][M1]خاک و خاشاک منزلت ز شرف[M2]طور سینین و تین و زیتون باد
[B][M1]از تراکم غبار موکب تو[M2]حصن سکان ربع مسکون باد
[B][M1]وز پی غوطهٔ حوادث را[M2]موج فوجت چو موج جیحون باد
[B][M1]گرد جیشت که متصل مددست[M2]مدد سمک و کوه و هامون باد
[B][M1]روز خصمت که منفصل عقبست[M2]متصل بر در شبیخون باد
[B][M1]تن که بی‌داغ طاعتت زاید[M2]از مراعات نشو بیرون باد
[B][M1]زر که بی مهر خازنت روید[M2]قسم میراث‌خوار قارون باد
[B][M1]گرنه لاف از دلت زند دریا[M2]گوهرش در دل صدف خون باد
[B][M1]ورنه بر امر تو رود گردون[M2]همچو گردون بارکش دون باد
[B][M1]دست سرو ار دعای تو نکند[M2]الف استقامتش نون باد
[B][M1]ور کمر جز به خدمتت بندد[M2]نیشکر آبش آب افیون باد
[B][M1]وقت توجیه رزق آدمیان[M2]آسمان را کف تو قانون باد
[B][M1]جادوان از ترازوی عدلت[M2]حل و عقد زمانه موزون باد
[B][M1]در مصاف قضا به خون عدوت[M2]تا به شمشیر بید گلگون باد
[B][M1]در کمین عدم گرت خصمیست[M2]دهر در انتقامش اکنون باد
[B][M1]در جهان تا کمی و افزونیست[M2]کمی دشمنت بر افزون باد
[B][M1]به ضمان خزینه‌دار ابد[M2]عز و عمرت همیشه مخزون باد
[B][M1]اجر اعمال صالح بنده[M2]از ایادیت غیر ممنون باد
[B][M1]وز قبول تو پیش آب سخنش[M2]خاک در چشم در مکنون باد
[B][M1]ور مشرف شود به تشریفی[M2]قصبش پای‌مزد اکسون باد
[B][M1]صاحبا بنده را اجازت ده[M2]تا بگویم که دشمنت چون باد
[B][M1]خار در چشم و کلک در ناخن[M2]تیز در ریش و کیر در کون باد
[A]
[B][M1]ملکا مملکت به کام تو باد[M2]ملک هم نام تو به نام تو باد
[B][M1]ساحت آسمان زمین تو گشت[M2]خواجهٔ اختران غلام تو باد
[B][M1]حشمت از حشمت تو محتشم است[M2]همه حشمت ز احتشام تو باد
[B][M1]هرچه قائم به ذات جز اول[M2]همه را قوت از قوام تو باد
[B][M1]مشرق آفتاب ملت و ملک[M2]شرف قصر و طرف بام تو باد
[B][M1]روز می خوردن تو بدر و هلال[M2]خوان نقل تو باد و جام تو باد
[B][M1]تیر چون تیر در هوای تو راست[M2]طرفه چون طرف بر ستام تو باد
[B][M1]اشهب روز و ادهم شب را[M2]پیشه خاییدن لگام تو باد
[B][M1]گرهی کان قضا بنگشاید[M2]سخرهٔ دست اهتمام تو باد
[B][M1]زرهی کان قدر نفرساید[M2]خرقهٔ تیر انتقام تو باد
[B][M1]هرچه در تختهٔ ازل سریست[M2]همه در دفتر و کلام تو باد
[B][M1]هرچه در حربهٔ اجل قهریست[M2]همه در قبضهٔ حسام تو باد
[B][M1]ای چو عنقا ز دام دهر برون[M2]شیر گردون شکار دام تو باد
[B][M1]وی چو کیوان زکام خصم بری[M2]اوج کیوان به زیر کام تو باد
[B][M1]از پی آنکه تا نگردد کند[M2]نصل تقدیر در سهام تو باد
[B][M1]وز پی آنکه تا نگیرد زنگ[M2]تیغ مریخ در نیام تو باد
[B][M1]چشم ایام بر اشارت تست[M2]گوش افلاک بر پیام تو باد
[B][M1]در جهان گر مقیم نیست مقام[M2]ذروهٔ قدر تو مقام تو باد
[B][M1]ور حطام زمانه باقی نیست[M2]نعمت فضل تو حطام تو باد
[B][M1]تا که فرجام صبح شام بود[M2]صبح بدخواه تو چو شام تو باد
[B][M1]در همه کاری از وقار و ثبات[M2]پختهٔ روزگار خام تو باد
[A]
[B][M1]خسروا بخت همنشین تو باد[M2]مشتری در قران قرین تو باد
[B][M1]خواجهٔ اختران غلام تو گشت[M2]عرصهٔ آسمان زمین تو باد
[B][M1]خاتم و خنجر قضا و قدر[M2]در یسار تو و یمین تو باد
[B][M1]آسمان و مجره و خورشید[M2]تخت و تیغ تو و نگین تو باد
[B][M1]چون قضا رنگ حادثات زند[M2]ناظرش حزم پیش‌بین تو باد
[B][M1]چون قدر نقش کاینات کند[M2]دفترش صفحهٔ یقین تو باد
[B][M1]مشکلی کان کلیم حل نکند[M2]سخرهٔ دست و آستین تو باد
[B][M1]معجزی کان مسیح پی نبرد[M2]راه تحصیل آن رهین تو باد
[B][M1]در براهین رؤیت ایزد[M2]برترین حجتی جبین تو باد
[B][M1]در وقایع گره‌گشای امور[M2]رای رایت‌کش رزین تو باد
[B][M1]در حوادث گریزگاه جهان[M2]حصن اندیشهٔ حصین تو باد
[B][M1]سعد و نحس مدبران فلک[M2]هر دو موقوف مهر و کین تو باد
[B][M1]چرخ را در مصاف کون و فساد[M2]جمله بر وفق هان و هین تو باد
[B][M1]رونق ملک و استقامت دین[M2]دایم از قوت متین تو باد
[B][M1]ابر باران فتح و سیل ظفر[M2]از کمان تو و کمین تو باد
[B][M1]سبز خنگ سپهر پیوسته[M2]نوبتی‌وار زیر زین تو باد
[B][M1]آفتابی که خازن کانهاست[M2]نایب خازن و امین تو باد
[B][M1]تا کس از آفرین سخن گوید[M2]سخن خلق آفرین تو باد
[B][M1]مدد بی‌نهایت ابدی[M2]از شهور تو و سنین تو باد
[B][M1]همه وقتی خدای عز و جل[M2]حافظ و ناصر و معین تو باد
[A]
[B][M1]ای عید دین و دولت عیدت خجسته باد[M2]ایامت از حوادث ایام رسته باد
[B][M1]گلزار باغ چرخ که پژمردگیش نیست[M2]در انتظار مجلس تو دسته دسته باد
[B][M1]بازار مصر جامع ملک از مکان تو[M2]تا بارهٔ نهم ز جهان رسته رسته باد
[B][M1]الا ز شست عزم تو تیر قدر قضا[M2]بر هر نشانه‌ای که زند باز جسته باد
[B][M1]گر نشو بیخ امن بود جز به باغ تو[M2]از شاخهاش در تبر فتنه دسته باد
[B][M1]ور آبروی ملک رود جز به جوی تو[M2]زاب فساد کل ورق کون شسته باد
[B][M1]در هیچ کار بی‌تو فلک را مباد خوض[M2]پس گر بود نخست رضای تو جسته باد
[B][M1]کیوان موافقان ترا گر جگر خورد[M2]نسرین چرخ را جگر جدی مسته باد
[B][M1]ور مشتری جوی ز هوای تو کم کند[M2]یکباره مرغزار فلک خوشه رسته باد
[B][M1]مریخ اگر به خون حسود تو تشنه نیست[M2]زنگار خورده خنجر و جوشن گسسته باد
[B][M1]ور در شود بر وزن بدخواهت آفتاب[M2]گرد کسوف گرد جمالش نشسته باد
[B][M1]ور زهره جز به بزم تو خنیاگری کند[M2]جاوید دف دریده و بربط شکسته باد
[B][M1]ور نامه‌ای دهد نه به پروانهٔ تو تیر[M2]شغلش فرو گشاده و دستش ببسته باد
[B][M1]ماه ار نخواهد آنکه وبد نعل مرکبت[M2]از ناخن محاق ابد چهره خسته باد
[B][M1]واندر هرآنچه رای تو کرد اقتضای آن[M2]تقدیر جز به عین رضا ننگرسته باد
[B][M1]تا رسم تهنیت بود اندر جهان بعید[M2]هر بامداد بر تو چو عیدی خجسته باد
[B][M1]بادام‌وار چشم حسود تو آژده[M2]وز ناله بازمانده دهان همچو پسته باد
[A]
[B][M1]اکنون که ماه روزه به نقصان در اوفتاد[M2]آه از حجاب حجرهٔ دل بر در اوفتاد
[B][M1]هجران ماه روزه پیام وصال داد[M2]اینک نهیب او به جهان اندر اوفتاد
[B][M1]گوید به چند روز دگر طبع نفس را[M2]دیدی که رسم توبه ز عالم بر اوفتاد
[B][M1]آن شد که از تقرب مصحف به اختیار[M2]از دست پایمرد طرب ساغر اوفتاد
[B][M1]آن مرغ را که بال و پر از شوق توبه بود[M2]هم بال ریخت از خلل و هم پر اوفتاد
[B][M1]عشق و سرور و لهو مرا در نهاد رست[M2]سودای جام و باده مرا در سر اوفتاد
[B][M1]آن‌کس که از دو کون به یکباره دل بشست[M2]او را دو چشم بر دو رخ دلبر اوفتاد
[B][M1]فرماندهٔ زمین و زمان مجد دین که مجد[M2]با طینت مطهر او در خور اوفتاد
[B][M1]آن ملجا ملوک و سلاطین که شخص را[M2]از کارها عبادت او خوشتر اوفتاد
[B][M1]بر وسعت ممالک جاهش گواه شد[M2]صیتی که در زمانه ز خشک و تر اوفتاد
[B][M1]چون کین او ز مرکز علوی سفر نمود[M2]از بیم لرزه بر فلک و اختر اوفتاد
[B][M1]در باختر سیاست او چون کمان کشید[M2]تیرش سپر سپر شد ودر خاور اوفتاد
[B][M1]ای صاحبی که صورت جان عدوی ملک[M2]از قهر تو در آینهٔ خنجر اوفتاد
[B][M1]دریا دلی و غرقهٔ دریای نیستی[M2]از اعتماد جود تو بر معبر اوفتاد
[B][M1]جایی که عرضه کرد جهان بر و داد ملک[M2]افسار در مقابلهٔ افسر اوفتاد
[B][M1]روزی که عنف و خشم شد از یاد چرخ را[M2]آتش ز کارزار تو در چنبر اوفتاد
[B][M1]مرگ از برای دادن دارو طبیب شد[M2]بیمار هیبت تو چو بر بستر اوفتاد
[B][M1]در موضعی که جود تو پرواز کرد زود[M2]در پیش ز ایران تو زر بر زر اوفتاد
[B][M1]در درج گوشها به نظاره عقود را[M2]از لفظ تو نظر همه بر گوهر اوفتاد
[B][M1]دریای انتقام تو آنجا که موج زد[M2]از کشتی حیات و بقا لنگر اوفتاد
[B][M1]قصد جبین ماه و رخ آفتاب کرد[M2]حرفی که از مدیح تو بر دفتر اوفتاد
[B][M1]از یک صریر کلک تو در نوبت نبرد[M2]از صد هزار سر به فزع مغفر اوفتاد
[B][M1]اقبال تو به چشم رضا روی ملک دید[M2]خورشید بر سرادق نیلوفر اوفتاد
[B][M1]پیغام تو به فکر درافکند اضطراب[M2]از مرتضی نه زلزله در خیبر اوفتاد
[B][M1]از نسل آدم آنکه یقین بود مهر او[M2]بر خدمت تو در شکم مادر اوفتاد
[B][M1]از شاخ خدمت تو که طوبی است بیخ او[M2]هر میوه‌ای به خاصیت دیگر اوفتاد
[B][M1]الحق محال نیست که بنده چو دیگران[M2]از عشق خدمت تو بدین کشور اوفتاد
[B][M1]او را که شکرها ز شکرریز شعرهاست[M2]زهری به دست واقعه در شکر اوفتاد
[B][M1]از حضرتی حشر به درش حاضر آمدند[M2]نادیده مرگ در فزع محشر اوفتاد
[B][M1]تیمارش از تعرض هر بی‌خبر فزود[M2]دستارش از عقیلهٔ مه معجر اوفتاد
[B][M1]بشنو که در عذاب چگونه رسید صبر[M2]بنگر که در خلاب چگونه خر اوفتاد
[B][M1]با منکران عقل در این خطه کار او[M2]داند همی خدای که بس منکر اوفتاد
[B][M1]کافور در غذاش به افطار هر شبی[M2]از جور این دو سنگدل کافر اوفتاد
[B][M1]از بس که بار داوری این و آن کشید[M2]او را سخن به حضرت این داور اوفتاد
[B][M1]تا آگه است عقل که از خامهٔ قضا[M2]نقش وجود قابل نفع و ضر اوفتاد
[B][M1]بادا همیشه طالب آزرم تو سپهر[M2]گرچه ازو عدوی تو در آذر اوفتاد
[A]
[B][M1]ای به شاهی ز همه شاهان فرد[M2]مشتری طلعت و مریخ نبرد
[B][M1]آسمان مثل تو نادیده به خواب[M2]مجلس و معرکه را مردم و مرد
[B][M1]بر جهان ای ز جهان جاه تو بیش[M2]همتت سایه از آن سان گسترد
[B][M1]که در آن سایه کنون مادر شاخ[M2]همه بی‌خار همی زاید ورد
[B][M1]با رهت کان نه به اندازهٔ ماست[M2]با هوای تو کز او نیست گزرد
[B][M1]بر توان آمدن از دریا خشک[M2]بر توان خاستن از دوزخ سرد
[B][M1]باست ار سوی معادن نگرد[M2]لعل را روی چو زر گردد زرد
[B][M1]مسرع حکم تو صد بار فزون[M2]چرخ را گفته بود کز ره برد
[B][M1]گرنه از عشق نگینت بودی[M2]زانگبین موم کجا گشتی فرد
[B][M1]ای به جایی که کشد خاک درت[M2]دامن اندر فلک باد نورد
[B][M1]مدتی بود که می‌کرد خراب[M2]کشور شخص مرا والی درد
[B][M1]من محنت زده در ششدر عجز[M2]بی‌برون شو شده چون مهرهٔ نرد
[B][M1]تا یکی روز که در بردن جان[M2]تن بی‌زور مرا می‌آزرد
[B][M1]وارد حضرت عالی برسید[M2]چون درآمد ز درم بردابرد
[B][M1]ناسگالیده از آن سان بگریخت[M2]که تو هم نرسیدیش به گرد
[B][M1]بنده را پرسش جان‌پرور تو[M2]شربتی داد که چون بنده بخورد
[B][M1]جان نو داد تنش را حالی[M2]وان به غارت شده را باز آورد
[B][M1]پس از این در کنف خدمت تو[M2]زندگانی بدو جان خواهد کرد
[B][M1]تا که بر گرد زمین می‌گردد[M2]کرهٔ گنبد دولابی گرد
[B][M1]در جهان داری و ملکت بخشی[M2]چو سکندر همه آفاق بگرد
[A]
[B][M1]ای نمودار سپهر لاجورد[M2]گشته ایمن چون سپهر از گرم و سرد
[B][M1]هم سپهر از رفعت سقفت خجل[M2]هم بهشت از غیرت صحنت به درد
[B][M1]اشک این چون آب شنگرف تو سرخ[M2]روی آن چون رنگ زرنیخ تو زرد
[B][M1]آسمان چون لاجوردت حل شده[M2]در سرشک از غبن سنگ لاجورد
[B][M1]ساکنی ورنه چه مابین است و فرق[M2]از تو تا این گنبد گیتی‌نورد
[B][M1]جنتی در خاصیت زان چون ملک[M2]وحش و طیرت فارغند از خواب و خورد
[B][M1]رستنی‌های تو بی‌سعی نما[M2]جمله با برگ تمام از شاخ و نرد
[B][M1]بلبلت را نیست استعداد نطق[M2]ورنه دایم باشدی در ورد ورد
[B][M1]باز و کبکت بی‌تحرک در شتاب[M2]پیل و گرگت بی‌عداوت در نبرد
[B][M1]پرده و آهنگ مطرب را صدات[M2]کرده ترکیب از طریق عکس و طرد
[B][M1]آسمانی و آفتابت صاحبست[M2]آفتابی کاسمانی چون تو کرد
[B][M1]آفتابی کاسمان ساکن شود[M2]گر نفاذ امر او گوید مگرد
[B][M1]آفتابی کز کسوف حادثات[M2]دامن جاهش نپذرفتست گرد
[B][M1]گفته رایش در شب معراج جاه[M2]آفتاب و ماه را کز راه برد
[B][M1]دست رادش کرده در اطلاق رزق[M2]ممتلی مر آز را از پیش خورد
[B][M1]فاضل روزی به عقبی هم برد[M2]هرکرا آن دست باشد پایمرد
[B][M1]تا نباشد آسمان ار دور دور[M2]تا نگردد آفتاب از نور فرد
[B][M1]باد همچون آسمان و آفتاب[M2]در نظام کل وجودش ناگزرد
[B][M1]گشته گرد مرکز تدبیر او[M2]گاه تدبیر آسمان تیز گرد
[B][M1]بوده در نرد فرح نقشش به کام[M2]تا فرح تاریخ این نقشست و نرد
[A]
[B][M1]تا ملک جهان را مدار باشد[M2]فرمانده آن شهریار باشد
[B][M1]سلطان سلاطین که شیر چترش[M2]در معرکه سلطان شکار باشد
[B][M1]آن خسرو خسرونشان که تختش[M2]در مرتبه گردون عیار باشد
[B][M1]آن سایهٔ یزدان که تاج او را[M2]از تابش خورشید عار باشد
[B][M1]آن شاه که در کان ز عشق نامش[M2]زر در فزع انتظار باشد
[B][M1]وز خطبه چو تحمید او برآید[M2]دین در طرب افتخار باشد
[B][M1]تختی که نه فرمان او فرازد[M2]حاشا که پسر عم دار باشد
[B][M1]تاجی که نه انعام او فرستد[M2]کی گوهر آن شاهوار باشد
[B][M1]با تیغ جهادش نمود کاری[M2]ار جمجمهٔ ذوالخمار باشد
[B][M1]گردی که برانگیخت موکب او[M2]بر عارض جوزا عذار باشد
[B][M1]نعلی که بیفکند مرکب او[M2]در گوش فلک گوشوار باشد
[B][M1]در مجرفه فراش مجلسش را[M2]مکنون جبال و بحار باشد
[B][M1]آری عرق ابر نوبهاری[M2]در کام صدف خوشگوار باشد
[B][M1]لیکن چو به بازار چرخش آری[M2]در دیدهٔ خورشید خوار باشد
[B][M1]شاها ز پی آنکه شاعران را[M2]این واقعه گفتن شعار باشد
[B][M1]گفتم که حدیث عراق گویم[M2]گر خود همه بیتی سه چار باشد
[B][M1]چون سلک معانی نظام دادم[M2]زان تا سخنم آبدار باشد
[B][M1]الهام الهی چه گفت، گفتا[M2]آنرا که خرد هیچ یار باشد
[B][M1]چون سایهٔ ما را مدیح گوید[M2]با ذکر عراقش چه کار باشد
[B][M1]خسرو به سر تازیانه بخشد[M2]چون ملک عراق ار هزار باشد
[B][M1]ای سایهٔ آن پادشا که ذاتش[M2]آزاد ز عیب و عوار باشد
[B][M1]روزی که ز آسیب صف هیجا[M2]صحرای فلک پر غبار باشد
[B][M1]وز زلزلهٔ حملهٔ سواران[M2]اوتاد زمین بی‌قرار باشد
[B][M1]وز نوک سنان خضاب گشته[M2]اطراف هوا لاله‌زار باشد
[B][M1]نکبای علم در سپهر پیچد[M2]باران کمان بی‌بخار باشد
[B][M1]چون رایت منصور تو بجنبد[M2]بس فتنه که در کارزار باشد
[B][M1]میدان سپهر از غریو انجم[M2]پر ولولهٔ زینهار باشد
[B][M1]چون شعله کشد آتش سنانت[M2]پروین ز حساب شرار باشد
[B][M1]چون سایهٔ رمحت کشیده گردد[M2]بر منهزمان سایه بار باشد
[B][M1]چون لالهٔ تیغت شکفته گردد[M2]در عالم نصرت بهار باشد
[B][M1]در دست تو گویی که خنجر تو[M2]دردست علی ذوالفقار باشد
[B][M1]خون درجگر پردلان بجوشد[M2]گر رستم و اسفندیار باشد
[B][M1]تا چشم زنی بر ممر سمتی[M2]کاعلام ترا رهگذار باشد
[B][M1]از چشمهٔ شریان خصم بینی[M2]دشتی که پر از جویبار باشد
[B][M1]جز رایت تو کسوتی که دارد[M2]کش فتح و ظفر پود و تار باشد
[B][M1]الحق ظفر و فتح کم نیاید[M2]آنرا که مدد کردگار باشد
[B][M1]تا دایهٔ تقدیر آسمان را[M2]فرزند جهان در کنار باشد
[B][M1]ملکت چو جهان پایدار بادا[M2]خود ملک چنان پایدار باشد
[B][M1]باقی به دوامی که امتدادش[M2]چون عمر ابد بی‌کنار باشد
[B][M1]روشن به وزیری که مملکت را[M2]از جد و پدر یادگار باشد
[B][M1]آن صاحب عادل که کار عدلش[M2]در دولت و دین گیر و دار باشد
[B][M1]آن صدر که در بارگاه جاهش[M2]تقدیر ز حجاب بار باشد
[B][M1]آن طاهر طاهرنسب که پاکی[M2]از گوهر او مستعار باشد
[B][M1]طاهر نبود گوهری که نشوش[M2]در پردهٔ پروردگار باشد؟
[B][M1]صدرا ملکا صاحبا تو آنی[M2]کت ملک به جان خواستار باشد
[B][M1]تدبیر تو چون کار ملک سازد[M2]بر دست سلیمان سوار باشد
[B][M1]تمکین تو چون حکم شرع راند[M2]بر دوش مسیحا غیارباشد
[B][M1]باد است به دست ستم ز عدلت[M2]چونان که به دست چنار باشد
[B][M1]خونست دل فتنه از شکوهت[M2]چونان که دل کفته نار باشد
[B][M1]عفوت ز پی جرم کس فرستد[M2]نفس تو چنان بردبار باشد
[B][M1]حزمت به سر وهم راه داند[M2]رای تو چنان هوشیار باشد
[B][M1]رازی که قضا رنگ آن نبیند[M2]نزد تو چو روز آشکار باشد
[B][M1]گردون نپذیرد فساد و نقصان[M2]تا قدر ترا یار غار باشد
[B][M1]خورشید کسوف فنا نبیند[M2]تا قصر ترا پرده‌دار باشد
[B][M1]ملکی که درو عزم ضبط کردی[M2]گر بارهٔ چرخش حصار باشد
[B][M1]در حال برو رکنها بجنبد[M2]گر چون که قافش وقار باشد
[B][M1]دهلیز سراپردهٔ رفیعت[M2]تا روی سوی آن دیار باشد
[B][M1]جنبان شده بینی به سوی حضرت[M2]چون مورچه کاندر قطار باشد
[B][M1]گر سایر آن وحش و طیر گردد[M2]ور ساکن آن مور و مار باشد
[B][M1]زان پس همه وقتی به بارگاهت[M2]وفدی ز صغار و کبار باشد
[B][M1]دانی چه سخن در عراق مشنو[M2]کان چشمه ازین مرغزار باشد
[B][M1]تقدیر چنان کن که روی عزمت[M2]در مملکت قندهار باشد
[B][M1]عزم تو قضاییست مبرم آری[M2]مسمار قضا استوار باشد
[B][M1]بی‌پشتی عزم تو در ممالک[M2]پهلوی مصالح نزار باشد
[B][M1]هرچ آن تو کنی از امور دولت[M2]بی‌شایبهٔ اضطرار باشد
[B][M1]کانجا که مرادت عنان بتابد[M2]در بینی گردون مهار باشد
[B][M1]وانجا که قضا با تو عهد بندد[M2]یزدان به وفا حق‌گزار باشد
[B][M1]هرچند چنان خوبتر که خصمت[M2]از باد اجل خاکسار باشد
[B][M1]می‌شایدم از بهر غصه خوردن[M2]گر مدت عمرش دوبار باشد
[B][M1]صدرا به جهان در دفین طبعم[M2]کانرا نه همانا یسار باشد
[B][M1]کز میوهٔ تلفیق لفظ و معنی[M2]پیوسته چو باغ به بار باشد
[B][M1]چون کلک تفکر به دست گیرد[M2]بر دست عطارد نگار باشد
[B][M1]در دولت تو همچو دولت تو[M2]هرسال جوانتر ز پار باشد
[B][M1]صاحب‌سخن روزگارم آری[M2]مردی که چنین کامکار باشد
[B][M1]کاندر کنف خاک بارگاهی[M2]کش چرخ برین در جوار باشد
[B][M1]در مدح وزیری که جان آصف[M2]از غیرت او دلفکار باشد
[B][M1]عمری سخن عذب پخته راند[M2]صاحب سخن روزگار باشد
[B][M1]تا زیر سپهر کبود کسوت[M2]نیکی و بدی در شمار باشد
[B][M1]هر نیک و بدی کز سپهر زاید[M2]چونان که بدان اعتبار باشد
[B][M1]امکان نزولش مباد بر کس[M2]الا که ترا اختیار باشد
[B][M1]جز بر تو مدار جهان مبادا[M2]تا ملک جهان را مدار باشد
[A]
[B][M1]گر دل و دست بحر و کان باشد[M2]دل و دست خدایگان باشد
[B][M1]شاه سنجر که کمترین بنده‌اش[M2]در جهان پادشه نشان باشد
[B][M1]پادشاه جهان که فرمانش[M2]بر جهان چون قضا روان باشد
[B][M1]آنکه با داغ طاعتش زاید[M2]هرکه ز ابنای انس و جان باشد
[B][M1]وانکه با مهر خازنش روید[M2]هرچه ز اجناس بحر و کان باشد
[B][M1]دستهٔ خنجرش جهانگیرست[M2]گرچه یک مشت استخوان باشد
[B][M1]عدلش ار با زمین به خشم شود[M2]امن بیرون آسمان باشد
[B][M1]قهرش ار سایه بر جهان فکند[M2]زندگانی در آن جهان باشد
[B][M1]مرگ را دایم از سیاست او[M2]تب لرز اندر استخوان باشد
[B][M1]هرکجا سکه شد به نام و نشانش[M2]بخل بی‌نام و بی‌نشان باشد
[B][M1]هرکجا خطبه شد به نام و بیانش[M2]نطق را دست بر دهان باشد
[B][M1]ای قضا قدرتی که با حزمت[M2]کوه بی‌تاب و بی‌توان باشد
[B][M1]رایتت آیتی که در حرفش[M2]فتح تفسیر و ترجمان باشد
[B][M1]می‌نگویم که جز خدای کسی[M2]حال گردان و غیب‌دان باشد
[B][M1]گویم از رای و رایتت شب و روز[M2]دو اثر در جهان عیان باشد
[B][M1]رای تو رازها کند پیدا[M2]که ز تقدیر در نهان باشد
[B][M1]رایتت فتنها کند پنهان[M2]که چو اندیشه بی‌کران باشد
[B][M1]لطفت ار مایهٔ وجود شود[M2]جسم را صورت روان باشد
[B][M1]باست ار بانگ بر زمانه زند[M2]گرگ را سیرت شبان باشد
[B][M1]نبود خط روزیی مجری[M2]که نه دست تو در ضمان باشد
[B][M1]نشود کار عالمی به نظام[M2]که نه پای تو در میان باشد
[B][M1]در جهانی و از جهان پیشی[M2]همچو معنی که در بیان باشد
[B][M1]آفرین بر تو کافرینش را[M2]هرچه گویی چنین چنان باشد
[B][M1]روز هیجا که از درخشش سنان[M2]گرد راکسوت دخان باشد
[B][M1]در تن اژدهای رایتهات[M2]باد را اعتدال جان باشد
[B][M1]شیر گردون چو عکس شیر در آب[M2]پیش شیر علم‌ستان باشد
[B][M1]هم عنان امل سبک گردد[M2]هم رکاب اجل گران باشد
[B][M1]هر سبو کز اجل شکسته شود[M2]بر لب چشمهٔ سنان باشد
[B][M1]هر کمین کز قضا گشاده شود[M2]از پس قبضهٔ کمان باشد
[B][M1]اشک بر درعهای سیمابی[M2]نسخت راه کهکشان باشد
[B][M1]چون بجنبد رکاب منصورت[M2]آن قیامت که آن زمان باشد
[B][M1]هر که راشد یقین که حملهٔ تست[M2]پای هستیش بر گمان باشد
[B][M1]روح روح الامین در آن ساعت[M2]نه همانا که در امان باشد
[B][M1]نبود هیچکس به جز نصرت[M2]که دمی با تو همعنان باشد
[B][M1]هر مصافی که اندرو دو نفس[M2]تیغ را با کفت قران باشد
[B][M1]صد قران طیر و وحش را پس از آن[M2]فلک از کشته میزبان باشد
[B][M1]خسروا بنده را چو ده سالست[M2]که همی آرزوی آن باشد
[B][M1]کز ندیمان مجلس ار نشود[M2]از مقیمان آستان باشد
[B][M1]بخرش پیش از آنکه بشناسیش[M2]وانگهت رایگان گران باشد
[B][M1]چه شود گر ترا در این یک بیع[M2]دست بوسیدنی زیان باشد
[B][M1]یا چه باشد که در ممالک تو[M2]شاعری خام قلتبان باشد
[B][M1]لیکن اندر بیان مدح وغزل[M2]موی مویش همه زبان باشد
[B][M1]تا شود پیر همچو بخت عدوت[M2]هم درین دولت جوان باشد
[B][M1]تا هوای خزان به بهمن و دی[M2]زرگر باغ و بوستان باشد
[B][M1]باغ ملک ترا بهاری باد[M2]نه چنان کز پیش خزان باشد
[B][M1]خطبها را زبان به ذکر تو تر[M2]تا ممر سخن دهان باشد
[B][M1]سکها را دهان به نام تو باز[M2]تا ز زر در جهان نشان باشد
[B][M1]مدتت لازم زمان و مکان[M2]تا زمان لازم مکان باشد
[B][M1]همتت ملک‌بخش و ملک ستان[M2]تا به گیتی ده و ستان باشد
[B][M1]در جهان ملک جاودانت باد[M2]خود چنین ملک جاودان باشد
[A]
[B][M1]ای خداوندی که هرکه از طاعتت سربرکشد[M2]روزگارش خط خذلان تا ابد بر سر کشد
[B][M1]گر سموم قعر تو بر موج دریا بگذرد[M2]جاودان از قهر دریا باد خاکستر کشد
[B][M1]ور نسیم لطف تو بر شعلهٔ دوزخ وزد[M2]دلو چرخ از دوزخ آب زمزم و کوثر کشد
[B][M1]رونق عالم تصرفهای کلکت می‌دهد[M2]ورنه تاثیر حوادث خط به عالم درکشد
[B][M1]بر مسیر کلک تو ترتیب عالم واجبست[M2]تا به استحقاقش اندر سلک نفع و ضر کشد
[B][M1]تیر گردون کیست باری در همه روی زمین[M2]کو به دیوان قدر یک حرف بر دفتر کشد
[B][M1]گر ز بهر تیر شه گلبن کند پیکان رواست[M2]بید باری کیست کاندر باغ شه خنجر کشد
[B][M1]صاحبا گر بنده را تشریف خاصت آرزوست[M2]تا بدان دامن ز جیب آسمان برتر کشد
[B][M1]کیست آخر کو نخواهد کز پی تشریف تو[M2]ذیل تاریخ شرف در عرصهٔ محشر کشد
[B][M1]آسمان را گر نوید جامهٔ سگبان دهی[M2]در زمان ذراعهٔ پیروزه از سر برکشد
[B][M1]تا عروس بوستان را دست انصاف بهار[M2]از ره مشاطگی در حیله و زیور کشد
[B][M1]رونق بستان عمرت باد تا این شعر هست[M2]کابر آذاری همی در بوستان لشکر کشد
[A]
[B][M1]خیزید که هنگام صبوح دگر آمد[M2]شب رفت و ز مشرق علم صبح برآمد
[B][M1]نزدیک خروس از پی بیداری مستان[M2]دیریست که پیغام نسیم سحر آمد
[B][M1]خورشید می اندر افق جام نکوتر[M2]چون لشکر خورشید به آفاق درآمد
[B][M1]از می حشری به که درآرند به مجلس[M2]زاندیشه چو بر خواب خماری حشر آمد
[B][M1]آغاز نهید از پی می بی‌خبری را[M2]کز مادر گیتی همه کس بی‌خبر آمد
[B][M1]بر دل نفسی انده گیتی به سر آرید[M2]گیرید که گیتی همه یکسر به سر آمد
[B][M1]بر بوک و مرگ عمر گرامی مگذارید[M2]خود محنت ما جمله ز بوک و مگر آمد
[B][M1]ای ساقی مه روی درانداز و مرا ده[M2]زان می که رزش مادر و لهوش پسر آمد
[B][M1]بر من مشکن بیش که من توبه شکستم[M2]زان دست که صد قلزم ازو یک شمر آمد
[B][M1]از دست گهر گستر دستور شهنشاه[M2]دستی نه، محیطی که نوالش گهر آمد
[B][M1]دستور جلال‌الوزرا کز وزرا اوست[M2]آن شاخ که در باغ جلالت به برآمد
[B][M1]صدری که تر و خشک جهان فانی و باقی[M2]بر گوشهٔ خوان کرمش ماحضر آمد
[B][M1]جز بر در او قسمت روزی نکند بخت[M2]آری چکند چون در رزق بشر آمد
[B][M1]هرگز چو فلک راه سعادت نکند گم[M2]آن را که فلک سوی درش راهبر آمد
[B][M1]بی‌نعمت او بیخ بقا خشک لب افتاد[M2]با همت او شاخ سخا بارور آمد
[B][M1]از همت او شکل جهانی بکشیدند[M2]در نسبت او کل جهان مختصر آمد
[B][M1]ای شاه نشانی که ز عدل تو جهان را[M2]در وصف نیاید که چه بختی به درآمد
[B][M1]عدل تو هماییست که چون سایه بگسترد[M2]خاصیت خورشید در آن بی‌خطر آمد
[B][M1]نام تو بسی تربیت نام عمر داد[M2]زان روی که عدل تو چو عدل عمر آمد
[B][M1]سرمایهٔ دریا نه به بازوی دلت بود[M2]زین روی دفینش ز کران بر حذر آمد
[B][M1]کان در نظر رای تو نامد ز حقیری[M2]آن چیست که آن رای ترا در نظر آمد
[B][M1]بی‌دست تو کس را به مرادی نرسد دست[M2]بوسیدن دست تو از آن معتبر آمد
[B][M1]در شان نیاز آیت احسان و ایادیت[M2]چون پیرهن یوسف و چشم پدر آمد
[B][M1]بر تو قدیمیست چنان کز ره تقدیر[M2]نزد همه در کوکبهٔ خواب و خور آمد
[B][M1]عزم تو چه عزمیست که بی‌منت تدبیر[M2]در هرچه بکوشید نصیبش ظفر آمد
[B][M1]عالم که ز نه برد به حیلت کلهی کرد[M2]ترک کله قدر ترا آستر آمد
[B][M1]گردون که پی وهم مهندس نسپردش[M2]آمد شد تایید ترا پی سپر آمد
[B][M1]اول قدم قدر تو بود آنکه چو برداشت[M2]عالم همه زیر آمد و قدرت زبر آمد
[B][M1]صاحب که به سیر قلمش تیغ سکون یافت[M2]حاتم که ز دست کرمش کان به سر آمد
[B][M1]اوصاف تو در نسبت آوازهٔ ایشان[M2]وصف نفس عیسی و آواز خر آمد
[B][M1]در امر تو امکان تغیر ننهفتند[M2]گویی که مثالی ز قضا و قدر آمد
[B][M1]در کین تو امید سلامت ننهادند[M2]گویی که نشانی ز سعیر و سقر آمد
[B][M1]دشمن کمر کین تو از بیم تو بربست[M2]نی را ز پی حملهٔ صرصر کمر آمد
[B][M1]از آتش باس تو مگر دود ندیدست[M2]کز ساده‌دلیش آرزوی شور و شر آمد
[B][M1]باس تو شهابیست که در کام شیاطین[M2]با حرقتش آتش چو شراب کدر آمد
[B][M1]خطم تو چه پروانه شود صاعقه‌ای را[M2]کان را ز فلک دود و ز اختر شرر آمد
[B][M1]تو ساکنی و خصم تو جنبان و چنین به[M2]زیرا که سکون حلیت کل سیر آمد
[B][M1]عنقا که ز نازک منشی جای نگه داشت[M2]هرگز طرف دامنش از عار تر آمد
[B][M1]وز هرزه‌روی سر چو به هر جای فرو کرد[M2]یک سال زغن ماده و یکسال نر آمد
[B][M1]ای ملک‌ستانی که ز درگاه تو برخاست[M2]هر مرغ که در عرصهٔ ملکی به پر آمد
[B][M1]من بنده کز این پیش نزد زخم درشتی[M2]گردون که نه احوال من او را سپر آمد
[B][M1]در مدت ده سال که این گوشه و سکنه[M2]در قبهٔ اسلام مرا مستقر آمد
[B][M1]هر نور و نظامی که درآمد ز در من[M2]از جود تو آمد نه ز جای دگر آمد
[B][M1]گردون جگرم داد که احسان نه ز دل کرد[M2]آن تو ز دل بود از آن بی‌جگر آمد
[B][M1]صدرا تو خداوند قدیمی نه مرا بس[M2]آنرا که هنرهای من او را سمر آمد
[B][M1]اقران مرا زر ز طمع بیش تو دادی[M2]زان در تو سخنشان همه چون آب زر آمد
[B][M1]از خدمت فرخندهٔ تو باز نگشتند[M2]هرگز که نه تشریف توشان بر اثر آمد
[B][M1]انعام تو بر اهل هنر گرچه به حدیست[M2]کز شکر تو کام همه‌شان پر شکر آمد
[B][M1]نظمی که در احوال من آمد همه وقتی[M2]از فضل تو آمد نه ز فضل و هنر آمد
[B][M1]جانم که درو نقش هوای تو گرفتست[M2]پاینده‌تر از نقش حجر بر حجر آمد
[B][M1]اقبال ز توقیع تو نقشی بنمودش[M2]هرلحظه که بر غرفهٔ سمع و بصر آمد
[B][M1]از تو نگزیرد که تو در قالب عالم[M2]جانی و یقین است که جان ناگزر آمد
[B][M1]تا در مثل آرند که اندر سفر عمر[M2]جان مرکب و دم‌زاد و جهان رهگذر آمد
[B][M1]یک دم ز جهان جان تو جز شاد مبادا[M2]کز یک نظرت برگ چنین صد سفر آمد
[B][M1]مقصود جهان کام تو بادا که برآید[M2]زان کز تو برآمد همه کامی که برآمد
[A]
[B][M1]خدای جل جلاله ز من چنین داند[M2]که هرکه نام خداوند بر زبان راند
[B][M1]چو از دریچهٔ گوش اندر آیدم به دماغ[M2]دلم به دست نیاز از دماغ بستاند
[B][M1]حواس ظاهر و باطن که منهیان دلند[M2]یکی ز جملهٔ هر دو گروه نتواند
[B][M1]که پیش خدمت او از دو پای بنشیند[M2]چو دل درآرد و بر جای جانش بنشاند
[B][M1]زهی بنای عقیدت که روزگار ازو[M2]به منجنیق اجل خاک هم نریزاند
[B][M1]مگر هوای تو اصل حیات شد که قضا[M2]برات عمر به توقیع او همی راند
[B][M1]خصایصی که هوای تراست در اقبال[M2]خرد درو به تحیر همی فرو ماند
[B][M1]به خواجگیم رسانید بخت و موجبش این[M2]که روزگار مرا بندهٔ تو می‌خواند
[B][M1]کجا بماند که اقبال تو به دست قبول[M2]طرایف سخنم را همی نگرداند
[B][M1]چو مدحت تو برانگیزد اسب فکرت من[M2]ز جوی قوت ادراک عقل بجهاند
[B][M1]چو پای من بود اندر رکاب خدمت تو[M2]عنان مدت من چرخ برنگرداند
[B][M1]به نعمت تو که گر در مصاف‌گاه اجل[M2]قضا به زور تمامم ز زین بجنباند
[B][M1]مرااگر هنری نیست این دو خاصیت است[M2]که هر کرا بود از مردمانش گرداند
[B][M1]نه در مناصب اقران حسد بیازارد[M2]نه در صدور بزرگان طمع برنجاند
[B][M1]فلک چو کان گهر دید خاطرم پرسید[M2]که این که دادت و جز راستیت نرهاند
[B][M1]چو نام دولت اکفی الکفات بردم گفت[M2]به کار دولت اکفی الکفات می‌ماند
[B][M1]تویی که ابر ز تاثیر فتح باب کفت[M2]تواند ار همه آب حیات باراند
[B][M1]به سیم نام نکو می‌خری زیان نکنی[M2]برین بمان که ز مردم همین همی‌ماند
[B][M1]عنان به ابلق ایام ده که رایض او[M2]سعادتیست که در موکب تو می‌راند
[B][M1]غبار موکب میمونت از بسیط زمین[M2]سوی محیط فلک چون عنان بپیچاند
[B][M1]ز بهر تکیهٔ او گرنه عزم فسخ کند[M2]سپهر گوشهٔ مسند ز ماه بفشاند
[B][M1]تو تا مدبر ملکی شکوه تدبیرت[M2]ز بام گیتی تقدیر بد همی راند
[B][M1]جهان به آب وفا روی عهد می‌شوید[M2]فلک به دست ظفر جعد ملک می‌شاند
[B][M1]زمانه مهرهٔ تشویر بازچید چو دید[M2]که فتنه با تو همی بازد و همی ماند
[B][M1]تو در زمانه بسی از زمانه افزونی[M2]اگر زمانه نداند خدای می‌داند
[B][M1]همیشه تا که ز تاثیر چرخ و گریهٔ ابر[M2]دهان غنچهٔ گل را صبا بخنداند
[B][M1]لب نشاط تو از خنده هیچ بسته مباد[M2]که خصم را به سزا خندهٔ تو گریاند
[A]
[B][M1]در دین چو اعتصام به حبل متین کنند[M2]آن به که مطلع سخن از رکن دین کنند
[B][M1]دین‌پروری که داغ ستورش مقربان[M2]از بهر کسب مرتبه نقش نگین کنند
[B][M1]ارواح انبیا ز مقامات آخرت[M2]بر دست و کلک و فتوی او آفرین کنند
[B][M1]از شرم رای او رخ خورشید خوی کند[M2]هرگه که بر سپهر حدیث زمین کنند
[B][M1]اطراف مدرسه‌اش به زبان صدا چو دید[M2]هرشب مذکریش شهور و سنین کنند
[B][M1]خورشید کیست چاکر رایش از این سبب[M2]هر بامدادش ابلق ایام زین کنند
[B][M1]نقدیست نکتهاش که دارد عیار وحی[M2]در گنج خانهٔ خردش زان دفین کنند
[B][M1]ای تاج با کسی که مدار شریعتست[M2]در شرع از طریق تهاون کمین کنند
[B][M1]صاحبقران شرع به جایی توان شدن[M2]کانجات با مخنث و مطرب قرین کنند
[B][M1]مجلس به دوش گربه شکاران چرا شوی[M2]چون نسبتت به خدمت شیر عرین کنند
[B][M1]یک التفات او ز تو گر منقطع شدی[M2]زان التفاتها که به صوت حزین کنند
[B][M1]منکر مشو ازین که درین پوست نیستی[M2]کازادگان به خیره ترا پوستین کنند
[B][M1]ای نایب محمد مرسل روا مدار[M2]تا با من این مکاوحت از راه کین کنند
[B][M1]چندان بقات باد که تاثیر لطف صنع[M2]از برگ اطلس وز گیا انگبین کنند
[B][M1]شرع از تو سرخ‌رو تو چو گل تازه‌روی تا[M2]تشبیه چهرها به گل و یاسمین کنند
[A]
[B][M1]خراب کرد به یکبار بخل کشور جود[M2]نماند در صدف مکرمات گوهر جود
[B][M1]وبال گشت همه فضل و علم و راحت و مال[M2]شرنگ گشت همه نوش و شهد و شکر جود
[B][M1]برفت باد مروت بگشت خاک وفا[M2]ببست آب فتوت بمرد آدر جود
[B][M1]نخفت فتنه و بی‌جفت خفت شخص هنر[M2]نماند همت و بی‌شوی ماند دختر جود
[B][M1]فلک به مهر نشد یک نفس مطیع خرد[M2]جهان به کام نشد یک زمان مسخر جود
[B][M1]دریده گشت به زوبین ناکسی دل لطف[M2]بریده گشت به شمشیر ممسکی سر جود
[B][M1]نمی‌دمد به مشامم نسیم سنبل عدل[M2]نمی‌دهد به دماغم بخار عنبر جود
[B][M1]به صدق نیست در این عهد بخت ناصر جاه[M2]به طبع نیست در این عصر ملک غمخور جود
[B][M1]هلاک گشت عقات امل ز گرسنگی[M2]مگر نماند به برج شرف کبوتر جود
[B][M1]چرا فروغ نیابد هوای سال امید[M2]که آفتاب هنر رفت در دو پیکر جود
[B][M1]وجود جود عدم گشت و نیست هیچ شکی[M2]که در جهان کرم کس ندید منظر جود
[B][M1]کنون که صبح خساست به شرق بخل دمید[M2]درون پرده شود آفتاب خاور جود
[B][M1]سهیل عدل نتابد به طرف قطب شرف[M2]سپهر ملک نگردد به گرد محور جود
[B][M1]در این هوس که خرامنده ماه من برسید[M2]به شکل عربده بر من کشید خنجر جود
[B][M1]لبش به نوش بیاکنده لطف صانع لطف[M2]رخش به مشک نگاریده صنع داور جود
[B][M1]به خشم گفت که چندین به رسم بی‌ادبان[M2]مگوی مرثیهٔ جود در برابر جود
[B][M1]امید جود مبر از جهان کنون که گشاد[M2]فلک به طالع فرخنده بر جهان در جود
[B][M1]به عون همت سلطان عصر و شاه جهان[M2]شجاع دولت و سالار ملک و صفدر جود
[B][M1]خدایگان سلاطین ستوده عزالدین[M2]کمال ملت و دیهیم عدل و مفخر جود
[B][M1]جهانگشای ولی نعمتی که همت او[M2]همیشه هست به انعام روح‌پرور جود
[B][M1]طری به مکرمت جود اوست سوسن ملک[M2]قوی به تقویت کلک اوست لشکر جود
[B][M1]به فهم حکمت او حاصل است مشکل علم[M2]به وهم همت اوظاهر است مضمر جود
[B][M1]نهفته در دل داهیش بخت ذات کرم[M2]سرشته در کف کافیش طبع جوهر جود
[B][M1]به یمن دولت او گشت چرخ خادم ملک[M2]به عون همت او هست دهر چاکر جود
[B][M1]زهی به حزم و فراست کمال رتبت و جاه[M2]خهی به عزم و سیاست کمال و زیور جود
[B][M1]تویی به طالع میمون مدام بابت ملک[M2]تویی به رای همایون همیشه در خور جود
[B][M1]به احتشام تو فرخنده گشت طالع سعد[M2]به احترام تو رخشنده گشت اختر جود
[B][M1]ز عکس تیغ تو تایید یافت بازوی عدل[M2]به نوک کلک تو تشریف یافت محضر جود
[B][M1]غلام ملک تو بر سر نهاد تاج شرف[M2]عروس بخت تو بر روی بست معجر جود
[B][M1]ندید مثل تو هنگام عدل چشم خرد[M2]نزاد شبه تو هنگام لطف مادر جود
[B][M1]بنازنید ترا افتخار بر سر تخت[M2]بپرورید ترا روزگار بر بر جود
[B][M1]صفات حمد تو در ابتدای مصحف مجد[M2]مثال نعت تو در انتهای دفتر جود
[B][M1]ز هول جود تو لاغر شدست فربه بخل[M2]ز امن بر تو فربه شدست لاغر جود
[B][M1]شدست نام تو مجموع بر وجود کرم[M2]بدین صفات شدی در زمانه سرور جود
[A]
[B][M1]هرکرا در دور گردون ذکر مقصد می‌رود[M2]یا سخن در سر این صرح ممرد می‌رود
[B][M1]یا حدیث آن بهشتی چهره کز بدو وجود[M2]همچو خاتونان درین فیروزه مرقد می‌رود
[B][M1]یا در آن حورا نسب کودک شروعی می‌کند[M2]کز تصنع گه مخطط گاه امرد می‌رود
[B][M1]یا همی گوید چرا در کل انسان بر دوام[M2]از تحرک میل و تحریک مجدد می‌رود
[B][M1]بر زبان دور گردون در جواب هرکه هست[M2]ذکر دوران علاء الدین محمد می‌رود
[B][M1]آنکه پیش سایهٔ او سایهٔ خورشید را[M2]در نشستن گفت‌وگوی صدر و مسند می‌رود
[B][M1]وانکه جز در موکب رایش نراند آفتاب[M2]رایتش بر چرخ منصور و مید می‌رود
[B][M1]گرچه از تاثیر نه گردون به دست روزگار[M2]ساکنان خاک را انعام بی‌حد می‌رود
[B][M1]هرچه رفتست از عطیتهای ایشان تاکنون[M2]حاطه‌الله زو به یک احسان مفرد می‌رود
[B][M1]عقل کل کو تا ببیند نفس خاکی گوهری[M2]کز دو عالم گوهرافشانان مجرد می‌رود
[B][M1]طبعش استقبال حاجتها بدان سرعت کند[M2]کاندر آن نسبت زمان گویی مقید می‌رود
[B][M1]دست اورا در سخا تشبیه می‌کردم به ابر[M2]عقل گفت این اصل باری ناممهد می‌رود
[B][M1]پیش دست او هنوز اندر دبیرستان جود[M2]بر زبان رعد او تکرار ابجد می‌رود
[B][M1]خاک پایش را ز غیرت آسمان بر سنگ زد[M2]تا به گاه چرخ موزون نامعدد می‌رود
[B][M1]گفت صراف قضا ای شیخ اگر ناقد منم[M2]در دیار ما تصرف فرق فرقد می‌رود
[B][M1]وصف می‌کردم سمندش را شبی با آسمان[M2]گفتم این رفتار بین کان آسمان قد می‌رود
[B][M1]گفت دی بر تیغ کوهی بود پویان گفتیی[M2]آفتابستی که سوی بعد ابعد می‌رود
[B][M1]ماه بشنید این سخن آسیب زد با منطقه[M2]گفت آیا تا حدیث نعل و مقود می‌رود
[B][M1]ای جوان دولت خداوندی که سوی خدمتت[M2]دولت من سروقد یاسمین خد می‌رود
[B][M1]جانم از یک ماهه پیوند تو عیشی یافتست[M2]کز کمالش طعنه در عیش مخلد می‌رود
[B][M1]ختم شد بر گوهر تو همچو مردی مردمی[M2]در تو این دعوی به صد برهان مکد می‌رود
[B][M1]دور نبود کین زمان در مجلس حکم قضا[M2]بر زبان چرخ و اختر لفظ اشهد می‌رود
[B][M1]نعت تو کی گنجد اندر بیت چندی مختصر[M2]راستی باید سخن در صد مجلد می‌رود
[B][M1]چشم بد دور از تو خود دورست کز بس باس تو[M2]فتنه اکنون همچو یاجوج از پس سد می‌رود
[B][M1]دانی از بهر تو با چشم بد گردون چه رفت[M2]آنچه آن با چشم افعی از زمرد می‌رود
[B][M1]تا عروس روزگار اندر شبستان سپهر[M2]در حریر ابیض و در شعر اسود می‌رود
[B][M1]وقف بادا بر جمال و جاه و عمرت روزگار[M2]زانکه در اوقاف احکام مبد می‌رود
[B][M1]حاجب بارت سپه‌داری که در میدان چرخ[M2]حزم را پیوسته با تیغ مهند می‌رود
[B][M1]ساقی بزمت سمن ساقی که بر قصر سپهر[M2]لهو را همواره با صرف مورد می‌رود
[A]
[B][M1]طبعم به عرضه کردن دریا و کان رسید[M2]نطقم به تحفه دادن کون و مکان رسید
[B][M1]هم وهم من به مقصد خرد و بزرگ تاخت[M2]هم گام من به معبد پیر و جوان رسید
[B][M1]این دود عود شکر که جانست مجمرش[M2]بدرید آسمانه و بر آسمان رسید
[B][M1]انده بمرد و مفسدت او ز دل گذشت[M2]شادی بزاد و منفعت او به جان رسید
[B][M1]رنجور بادیه به فضای ارم گریخت[M2]مقهور هاویه به هوای جنان رسید
[B][M1]بلبل فصیح گشت چو بوی بهار یافت[M2]گل تازگی گرفت چو در بوستان رسید
[B][M1]پرواز کرد باز هوای ثنا و مدح[M2]وز فر او اثر به زمین و زمان رسید
[B][M1]محبوب شد جهان که ز اقلیم رابعش[M2]از چهرهٔ سخا و سخن کاروان رسید
[B][M1]محنت رود چو مدت عنف از زمانه رفت[M2]نوبت رسد چو نوبت لطف جهان رسید
[B][M1]عالی سخن به حضرت عالی نسبت شتافت[M2]صاحب هنر به درگه صاحب‌قران رسید
[B][M1]دستور شهریار جهان مجد دین که دین[M2]از جاه او به منفعت جاودان رسید
[B][M1]محسود خسروان علی‌بن عمر که عدل[M2]از رای او به رؤیت نوشیروان رسید
[B][M1]آن شه‌نشان که قدرت شمشیر سرفشان[M2]در عهد او به خامهٔ عنبر فشان رسید
[B][M1]نقش بقا چو جلوه‌گری یافت از ازل[M2]منشور بخت او ز ابد آن زمان رسید
[B][M1]ای صاحبی که از رقم مهر و کین تو[M2]در کاینات نسخهٔ سود و زیان رسید
[B][M1]در کارکرد کلک تو خسرو چو فتح کرد[M2]حالی به سایهٔ علم کاویان رسید
[B][M1]برخاست چرخ در طلب کبریاء تو[M2]می‌بودش این گمان که بدو در توان رسید
[B][M1]از کبریاء تو خبری هم نمی‌رسد[M2]آنجا که مرغ وهم و قیاس و گمان رسید
[B][M1]در منزلی که خصم تو نزل زمانه خورد[M2]از هفت عضو خصم تو یک استخوان رسید
[B][M1]مصروع کرد بر جگر مرگ قهر تو[M2]هر لقمه‌ای که خصم ترا در دهان رسید
[B][M1]دولت وصال عمر ابد جست سالها[M2]دیدی که از قبول تو آخر به آن رسید
[B][M1]در اضطراب دیدهٔ تسکین گشاده شد[M2]چون التفات تو به جهان جهان رسید
[B][M1]در کردهٔ خدای میاور حدیث رد[M2]کام از حرم به چنین خاکدان رسید
[B][M1]ای خرد بارگاه بلا را ز کام تو[M2]اینک ز صد هزار بزرگی نشان رسید
[B][M1]سلطانی از نیاز در خواجگی زند[M2]چون نام خواجگی تو سلطان نشان رسید
[B][M1]نقد وجود چرخ عیار از در تو برد[M2]چون در علو به کارگه امتحان رسید
[B][M1]تقدیر رزق اگرچه به حکم خدای بود[M2]توجیه رزق از تو به انس و به جان رسید
[B][M1]در عشق مال آز روان شد به سوی تو[M2]هم در نخست گام به دریا و کان رسید
[B][M1]مرغ قضا چو بر در حکم تو بار یافت[M2]چشمش به یک نظر به همین آشیان رسید
[B][M1]صدرا به روزگار خزان دست طبع من[M2]در باغ مدح تو به گل و ارغوان رسید
[B][M1]گلزار مدح تو به طراوت اثر نمود[M2]این طرفه تحفه بین که مرا از خزان رسید
[B][M1]شخصم به جد و جهد به فرمان عقل و جان[M2]از آسمان گذشت و به این آستان رسید
[B][M1]سی سال در طریق تحیر دلم بتاخت[M2]اکنون ز خدمت در تو بر کران رسید
[B][M1]آخر فلک ز مقدم من در دیار تو[M2]آوازه درفکند که جاری زبان رسید
[B][M1]نی نی به سوی صدر هم از لفظ روزگار[M2]آمد ندا که بار دگر قلتبان رسید
[B][M1]کس را ز سرکشان زمانه نگاه کن[M2]تا خام قلتبان‌تر از این مدح خوان رسید
[B][M1]این است و بس که از قبل بخت نیست شد[M2]از بادهٔ محبت تو سرگران رسید
[B][M1]از فیض جاه باش که از فیض مکرمت[M2]از باختر ثنای تو تا قیروان رسید
[B][M1]تا در ضمیر خلق نگردد که امر حق[M2]نزدیک هر ضعیف و قوی با امان رسید
[B][M1]وز بهرهٔ زمانه تو بادی که شاه را[M2]از دولت تو بهره دل شادمان رسید
[A]
[B][M1]شبی گذاشته‌ام دوش در غم دلبر[M2]بدان صفت که نه صبحش پدید بد نه سحر
[B][M1]چنان شبی به درازی که گفتی هردم[M2]سپهر باز نزاید همی شبی دیگر
[B][M1]هوا سیاه به کردار قیرگون خفتان[M2]فلک کبود نمودار نیلگون مغفر
[B][M1]چو اخگر اخگر هر اختر از فلک رخشان[M2]وزان هر اختر در جان من دو صد اخگر
[B][M1]رخم ز انده جان زرد و جان بر جانان[M2]لبم زآتش دل خشک و دل بر دلبر
[B][M1]ز آرزوی لب شکرین او همه شب[M2]بدم ز آتش دل همچو اندر آب شکر
[B][M1]نبود در همه عالم کسی مرا مونس[M2]نبود در همه گیتی کسی مرا غمخوار
[B][M1]گهی ز گریهٔ من پر فزغ شدی گردون[M2]گهی زنالهٔ من پر جزع شدی کشور
[B][M1]رخم ز دیده پر از خالهای شنگرفی[M2]بر از تپنچه پر از شاخهای نیلوفر
[B][M1]ز گرد تارک من چشم علویان شده کور[M2]ز آه نالهٔ من گوش سفلیان شده کر
[B][M1]فلک ز انده جان کرده مر مرا بالین[M2]جهان ز آتش دل کرده مر مرا بستر
[B][M1]شب دراز دو چشمم همی ز نوک مژه[M2]عقیق ناب چکانیده بر صحیفهٔ زر
[B][M1]نه بر فلک ز تباشیر صبح هیچ نشان[M2]نه بر زمین ز خروش خروس هیچ اثر
[B][M1]به دست عشوه همه شب گرفته دامن دل[M2]که آفتاب هم اکنون برآید از خاور
[B][M1]رسم به روز و شکایت از این فلک بکنم[M2]به پیش آن فلک رفعت و سپهر هنر
[B][M1]نظام ملکت سلطان و صدر دین خدای[M2]خدایگان وزیران وزیر خوب سیر
[B][M1]محمد آنکه وزارت بدو نظام گرفت[M2]چنانکه دین محمد به داد و عدل عمر
[B][M1]سپهر قدر و زمین حلم و آفتاب لقا[M2]سحاب جود و فلک همت و ملک مخبر
[B][M1]جهان مسخر احکام او به نیک و به بد[M2]فلک متابع فرمان او به خیر و به شر
[B][M1]یکی به مدحت او روز و شب گشاده زبان[M2]یکی به خدمت او سال و مه ببسته کمر
[B][M1]زمان خویش به توفیق او سپرده قضا[M2]عنان خویش به تدبیر او سپرده قدر
[B][M1]نه از موافقت او قضا بتابد روی[M2]نه از متابعت او قدر بپیچد سر
[B][M1]نعال مرکب او دارد آن بها و شرف[M2]غبار موکب او دارد آن محل و خطر
[B][M1]کزین کنند عروسان خلد را یاره[M2]وزان کنند بزرگان ملک را افسر
[B][M1]اگر سموم عتابش گذر کند بر بحر[M2]وگر نسیم نوالش گذر کند بر بر
[B][M1]شود ز راحت آن خاک این بخور عبیر[M2]شود ز هیبت این آب آن بخار شرر
[B][M1]اگر تو بحر سخا خوانیش همی چه عجب[M2]که لفظ او همه در زاید و کفش گوهر
[B][M1]وگر سخای مصور ندیده‌ای هرگز[M2]گه عطا به کف راد او یکی بنگر
[B][M1]ز سیم و زر و گهر همچو آسمان باشد[M2]همیشه سایل او را زمین راهگذر
[B][M1]ایا به تابش و بخشش ز آفتاب فزون[M2]و یا به رفعت و همت ز آسمان برتر
[B][M1]ترا سزد که بود گاه طاعت و فرمان[M2]فلک غلام و قضا بنده و قدر چاکر
[B][M1]مرا سزد که بود گاه نظم مدحت تو[M2]بیاض روز و سیاهش شب و قلم محور
[B][M1]مه از جهان اگر اندر جهان کسی باشد[M2]تو آن کسی که ازو پیشی و بدو اندر
[B][M1]اگر به حکمت و برهان مثل شد افلاطون[M2]وگر به حشمت و فرمان سمر شد اسکندر
[B][M1]ز تست حکمت و برهان درین زمانه مثل[M2]به تست حشمت و فرمان درین دیار سمر
[B][M1]تو آن کسی که ترا مثل نافرید ایزد[M2]تو آن کسی که ترا شبه ناورید اختر
[B][M1]سخا به نام تو پاید همی چو جسم به روح[M2]جهان به فر تو نازد همی چو شاخ به بر
[B][M1]وجود جود و سخا بی‌کف تو ممکن نیست[M2]نه ممکن است عرض در وجود بی‌جوهر
[B][M1]اگر ز آتش خشم تو بدسگال ترا[M2]به آب عفو تو حاجت بود عجب مشمر
[B][M1]تو آن کسی که اگر با فلک به خشم شوی[M2]سموم خشم تو نسرینش را بسوزد پر
[B][M1]چه غم خوری که اگر بدسگال تو به مثل[M2]بر آسمان شود از قدر و منزلت چو قمر
[B][M1]همان کند به عدو تیغ تو که با مه چرخ[M2]به یک اشارت انگشت کرد پیغمبر
[B][M1]همیشه تا که بود باد و خاک و آتش و آب[M2]قوام عالم کون و فساد را در خور
[B][M1]بقات باد چو خاک و چو باد و آتش و آب[M2]ندیم بخت و قرین دولت و معین داور
[B][M1]که قول و رای صوابت قوام عالم را[M2]بهست از آب و ز خاک و ز باد و از آذر
[A]
[B][M1]ای به رفعت ز آسمان برتر[M2]نور رای تو آفتاب دگر
[B][M1]ای تو مقصود جنس و نوع جهان[M2]وی تو مختار خاص و عام بشر
[B][M1]کمترین آستان درگه تست[M2]برترین بام گنبد اخضر
[B][M1]دهر در مدحتت گشاده زبان[M2]چرخ در خدمتت ببسته کمر
[B][M1]نزد عدل تو ای به جود مثل[M2]روز بار تو ای به جاه سمر
[B][M1]نتوان برد نام نوشروان[M2]نتوان کرد یاد اسکندر
[B][M1]در هوای تو عیش خوش مدغم[M2]در خلاف تو بخت بد مضمر
[B][M1]یک نسیم است از رضای تو خیر[M2]یک سموم است از خلاف تو شر
[B][M1]ای جهان لفظ و تو درو معنی[M2]هم ازو پیش و هم بدو اندر
[B][M1]چرخ در جنت همت تو قصیر[M2]بحر در پیش خاطر تو شمر
[B][M1]دست راد تو ابر بی‌نقصان[M2]طبع پاک تو بحر بی‌معبر
[B][M1]وهمت آرد ز راز چرخ نشان[M2]کلکت آرد ز علم غیب خبر
[B][M1]کار بندد مسخر و منقاد[M2]امر و نهی ترا قضا و قدر
[B][M1]چون بخوانی خلاف چرخ هبا[M2]چون برانی قبول بخت هدر
[B][M1]پاسبان سرای ملک تواند[M2]نه فلک چار طبع و هفت اختر
[B][M1]نوبت ملک پنج کن که شدست[M2]دشمن تو چو مهره در ششدر
[B][M1]چون تو گردد به قدر خصمت اگر[M2]شبه لؤلؤ شود عرض جوهر
[B][M1]ای زمین حلم آفتاب لقا[M2]وی فلک همت ملک مخبر
[B][M1]ای بزرگی که از بزرگی و جاه[M2]هرکه بر خدمت تو یافت ظفر
[B][M1]کرد بیرون ز دست محنت پای[M2]برد در دولتت به کیوان سر
[B][M1]بگذشت از فلک به مرتبه آنک[M2]کرد روزی به درگه تو گذر
[B][M1]بنده نیز ار به حکم اومیدی[M2]خدمتی گفت ازو عجب مشمر
[B][M1]عاجزی بود کرد با تو پناه[M2]از بد روزگار بد گوهر
[B][M1]مهملی بود دامن تو گرفت[M2]از جفای سپهر دون‌پرور
[B][M1]طمعش بود کز خزانهٔ جود[M2]بی‌نیازش کنی به جامه و زر
[B][M1]گردد از دست بخشش تو غنی[M2]یابد از فر دولت تو خطر
[B][M1]برهد از نحوست انجم[M2]بجهد از خساست کشور
[B][M1]مدتی شد که تا بدان اومید[M2]چشم دارد به راه و گوش به در
[B][M1]هست هنگام آنکه باز کشد[M2]بر سر او همای جود تو پر
[B][M1]حلقه در گوش چرخ‌کرده هرآنک[M2]کرد بر وی عنایت تو نظر
[B][M1]بنده را گوشمال داد بسی[M2]به عنایت یکی بدو بنگر
[B][M1]صله دادن ترا سزاوارست[M2]زانکه آن دیده‌ای ز جد و پدر
[B][M1]بیخ کان را نشاند دست سخات[M2]شاخ آن جز کرم نیارد بر
[B][M1]نیست نادر ز خاندان نظام[M2]دانش و رادی و ذکا و هنر
[B][M1]نور نادر نباشد از خورشید[M2]بوی نادر نباشد از عنبر
[B][M1]تا بود تیره خاک و صافی آب[M2]تا بود تند باد و تیز آذر
[B][M1]عالمت بنده باد و دهر غلام[M2]آسمان تخت و آفتاب افسر
[B][M1]عید فرخنده و قرین اقبال[M2]ملک پاینده و معین داور
[B][M1]چون منت صدهزار مدحت‌گوی[M2]چون جهان صدهزار فرمان‌بر
[B][M1]دیر زی شادمان و نهمت یاب[M2]کامران ملک‌دار و دولت‌خور
[A]
[B][M1]به سمرقند اگر بگذری ای باد سحر[M2]نامهٔ اهل خراسان به بر خاقان بر
[B][M1]نامه‌ای مطلع آن رنج تن و آفت جان[M2]نامه‌ای مقطع آن درد دل و سوز جگر
[B][M1]نامه‌ای بر رقمش آه عزیزان پیدا[M2]نامه‌ای در شکنش خون شهیدان مضمر
[B][M1]نقش تحریرش از سینهٔ مظلومان خشک[M2]سطر عنوانش از دیدهٔ محرومان تر
[B][M1]ریش گردد ممر صوت ازو گاه سماع[M2]خون شود مردمک دیده ازو وقت نظر
[B][M1]تاکنون حال خراسان و رعایات بودست[M2]بر خداوند جهان خاقان پوشیده مگر
[B][M1]نی نبودست که پوشیده نباشد بر وی[M2]ذره‌ای نیک و بد نه فلک و هفت اختر
[B][M1]کارها بسته بود بی‌شک در وقت و کنون[M2]وقت آنست که راند سوی ایران لشکر
[B][M1]خسرو عادل خاقان معظم کز جد[M2]پادشاهست و جهاندار به هفتاد پدر
[B][M1]دایمش فخر به آنست که در پیش ملوک[M2]پسرش خواندی سلطان سلاطین سنجر
[B][M1]باز خواهد ز غزان کینه که واجد باشد[M2]خواستن کین پدر بر پسر خوب سیر
[B][M1]چون شد از عدلش سرتاسر توران آباد[M2]کی روا دارد ایران را ویران یکسر
[B][M1]ای کیومرث‌بقا پادشه کسری عدل[M2]وی منوچهرلقا خسرو افریدون فر
[B][M1]قصهٔ اهل خراسان بشنو از سر لطف[M2]چون شنیدی ز سر رحم به ایشان بنگر
[B][M1]این دل افکار جگر سوختگان می‌گویند[M2]کای دل و دولت و دین را به تو شادی و ظفر
[B][M1]خبرت هست که از هرچه درو چیزی بود[M2]در همه ایران امروز نماندست اثر
[B][M1]خبرت هست کزین زیر و زبر شوم غزان[M2]نیست یک پی ز خراسان که نشد زیر و زبر
[B][M1]بر بزرگان زمانه شده خردان سالار[M2]بر کریمان جهان گشته لئیمان مهتر
[B][M1]بر در دونان احرار حزین و حیران[M2]در کف رندان ابرار اسیر و مضطر
[B][M1]شاد الا بدر مرگ نبینی مردم[M2]بکر جز در شکم مام نیابی دختر
[B][M1]مسجد جامع هر شهر ستورانشان را[M2]پایگاهی شده نه سقفش پیدا و نه در
[B][M1]خطبه نکنند به هر خطه به نام غز ازآنک[M2]در خراسان نه خطیب است کنون نه منبر
[B][M1]کشته فرزند گرامی را گر ناگاهان[M2]بیند، از بیم خروشید نیارد مادر
[B][M1]آنکه را صدره غز زر ستد و باز فروخت[M2]دارد آن جنس که گوئیش خریدست به زر
[B][M1]بر مسلمانان زان نوع کنند استخفاف[M2]که مسلمان نکند صد یک از آن باکافر
[B][M1]هست در روم و خطا امن مسلمانان را[M2]نیست یک ذره سلامت به مسلمانی در
[B][M1]خلق را زین غم فریادرس ای شاه‌نژاد[M2]ملک را زین ستم آزاد کن ای پاک سیر
[B][M1]به خدایی که بیاراست به نامت دینار[M2]به خدایی که بیفراخت به فرت افسر
[B][M1]که کنی فارغ و آسوده دل خلق خدا[M2]زین فرومایهٔ غز شوم پی غارت‌گر
[B][M1]وقت آنست که یابند ز رمحت پاداش[M2]گاه آنست که گیرند ز تیغت کیفر
[B][M1]زن و فرزند و زر جمله به یک حمله چو پار[M2]بردی امسال روانشان به دگر حمله ببر
[B][M1]آخر ایران که ازو بودی فردوس به رشک[M2]وقف خواهد شد تا حشر برین شوم حشر
[B][M1]سوی آن حضرت کز عدل تو گشتست چو خلد[M2]خویشتن زینجا کز ظلم غزان شد چو سقر
[B][M1]هرکه پایی و خری داشت به حیلت افکند[M2]چکند آنکه نه پایست مر او را و نه خر
[B][M1]رحم‌کن رحم بر آن قوم که نبود شب و روز[M2]در مصیبتشان جز نوحه‌گری کار دگر
[B][M1]رحم‌کن رحم برآن قوم که جویند جوین[M2]از پس آنکه نخوردندی از ناز شکر
[B][M1]رحم‌کن رحم بر آنها که نیابند نمد[M2]از پس آنکه ز اطلسشان بودی بستر
[B][M1]رحم‌کن رحم بر آن قوم که رسوا گشتند[M2]از پس آنکه به مستوری بودند سمر
[B][M1]گرد آفاق چو اسکندر بر گرد ازآنک[M2]تویی امروز جهان را بدل اسکندر
[B][M1]از تو رزم ای شه و از بخت موافق نصرت[M2]از تو عزم ای ملک و از ملک‌العرش ظفر
[B][M1]همه پوشند کفن گر تو بپوشی خفتان[M2]همه خواهند امان چون تو بخواهی مغفر
[B][M1]ای سرافراز جهانبانی کز غایت فضل[M2]حق سپردست به عدل تو جهان را یکسر
[B][M1]بهره‌ای باید از عدل تو نیز ایران را[M2]گرچه ویران شد بیرون ز جهانش مشمر
[B][M1]تو خور روشنی و هست خراسان اطلال[M2]نه بر اطلال بتابد چو بر آبادان خور
[B][M1]هست ایران به مثل شوره تو ابری و نه ابر[M2]هم برافشاند بر شوره چو بر باغ مطر
[B][M1]بر ضعیف و قوی امروز تویی داور حق[M2]هست واجب غم حق ضعفا بر داور
[B][M1]کشور ایران چون کشور توران چو تراست[M2]از چه محرومست از رافت تو این کشور
[B][M1]گر نیاراید پای تو بدین عزم رکاب[M2]غز مدبر نکشد باز عنان تا خاور
[B][M1]کی بود کی که ز اقصای خراسان آرند[M2]از فتوح تو بشارت بر خورشید بشر
[B][M1]پادشاه علما صدر جهان خواجهٔ شرع[M2]مایهٔ فخر و شرف قاعدهٔ فضل و هنر
[B][M1]شمس اسلام فلک مرتبه برهان‌الدین[M2]آنکه مولیش بود و شمس و فلک فرمان‌بر
[B][M1]آنکه از مهر تو تازه است چو از دانش روح[M2]وانکه بر چهر تو فتنه است بر شمس قمر
[B][M1]یاورش بادا حق عزوجل در همه کار[M2]تا در این کار بود با تو به همت یاور
[B][M1]چون قلم گردد این کارگر آن صدر بزرگ[M2]نیزه کردار ببندد ز پی کینه کمر
[B][M1]به تو ای سایهٔ حق خلق جگرسوخته را[M2]او شفیع است چنان کامت را پیغمبر
[B][M1]خلق را زین حشر شوم اگر برهانی[M2]کردگارت برهاند ز خطر در محشر
[B][M1]پیش سلطان جهان سنجر کو پروردت[M2]ای چنو پادشه دادگر حق‌پرور
[B][M1]دیده‌ای خواجهٔ آفاق کمال‌الدین را[M2]که نباشد به جهان خواجه ازو کاملتر
[B][M1]نیک دانی که چه و تا به کجا داشت برو[M2]اعتماد آن شه دین‌پرور نیکو محضر
[B][M1]هست ظاهر که برو هرگز پوشیده نبود[M2]هیچ اسرار ممالک چه ز خیر و چه ز شر
[B][M1]روشن است آنکه بر آن جمله که خور گردون را[M2]بود ایران را رایش همه عمر اندر خور
[B][M1]واندر آن مملکت و سلطنت و آن دولت[M2]چه اثر بود ازو هم به سفر هم به حضر
[B][M1]با کمال‌الدین ابنای خراسان گفتند[M2]قصهٔ ما به خداوند جهان خاقان بر
[B][M1]چون کند پیش خداوند جهان از سر سوز[M2]عرضه این قصهٔ رنج و غم و اندوه و فکر
[B][M1]از کمال کرم و لطف تو زیبد شاها[M2]کز کمال‌الدین داری سخن ما باور
[B][M1]زو شنو حال خراسان و غزان ای شه شرق[M2]که مر او را همه حالست چو الحمد ازبر
[B][M1]تا کشد رای چو تیر تو در آن قوم کمان[M2]خویشتن پیش چنین حادثه‌ای کرد سپر
[B][M1]آنچه او گوید محض شفقت باشد ازآنک[M2]بسطت ملک تو می‌خواهد نه جاه و خطر
[B][M1]خسروا در همه انواع هنر دستت هست[M2]خاصه در شیوهٔ نظم خوش و اشعار غرر
[B][M1]گر مکرر بود ایطاء در این قافیتم[M2]چون ضروریست شها پردهٔ این نظم مدر
[B][M1]هم بر آن‌گونه که استاد سخن عمعق گفت[M2]خاک خون‌آلود ای باد باصفاهان بر
[B][M1]بی‌گمان خلق جگرسوخته را دریابد[M2]چون ز درد دلشان یابد از این‌گونه خبر
[B][M1]تا جهان را بفروزد خور گیتی‌پیمای[M2]از جهان‌داری ای خسرو عادل بر خور
[A]
[B][M1]مست شبانه بودم افتاده بی‌خبر[M2]دی در وثاق خویش که دلبر بکوفت در
[B][M1]چون اصطکاک و قرع هوا از طریق صوت[M2]داد از ره صماخ دماغ مرا خبر
[B][M1]بر عادتی که باشد گفتم که کیست این[M2]گفت آنکه نیست در غم و شادیت ازو گذر
[B][M1]جستم چنان ز جای که جانم خبر نداشت[M2]کان دم به پای می روم از عشق یا به سر
[B][M1]در باز کرد و دست ببوسید و در کشید[M2]تنگش چو خرمن گل و تنگ شکر ببر
[B][M1]القصه اندر آمد و بنشست و هر سخن[M2]گفت و شنید از انده و شادی و خیر و شر
[B][M1]پس در ملامت آمد کین چیست می‌کنی[M2]یزدانت به کناد که کردست خود بتر
[B][M1]یا در خمار مانده‌ای از صبح تا به شام[M2]یا در شراب خفته‌ای از شام تا سحر
[B][M1]تو سر به نای و نوش فرو برده‌ای و من[M2]خاموش و سرفکنده که هین بوک و هان مگر
[B][M1]دل گرم کرده‌ای ز تف عشق من به سست[M2]سردی مکن که گرم کنی همچو دل جگر
[B][M1]باری ز باده خوردن و عشرت چو چاره نیست[M2]در خدمت بساط خداوند خواجه خور
[B][M1]صدر زمانه ناصر دین طاهر آنکه هست[M2]در شان ملک آیتی از نصرت و ظفر
[B][M1]تا حضرتی ببینی بر چرخ کرده فخر[M2]تا مجلسی بیابی از خلد برده فر
[B][M1]بربسته پیش خدمت اسبان رتبتش[M2]رضوان میان کوثر و تسنیم را کمر
[B][M1]گفتم که پایمرد و وسیلت که باشدم[M2]گفتا که بهتر از کرم او کسی دگر
[B][M1]فردا که ناف هفته و روز سه‌شنبه است[M2]روزی که هست از شب قدری خجسته‌تر
[B][M1]روزی چنان که گویی فهرست عشرتست[M2]یک حاشیه به خاور و دیگر به باختر
[B][M1]آثار او چو عدت ایام بر قرار[M2]و اوقات او چو صورت افلاک بر گذر
[B][M1]بی هیچ شک نشاط صبوحی کند به‌گاه[M2]دانی چه کن و گرچه تو دانی خود این قدر
[B][M1]کاری دگر نداری بنشین و خدمتی[M2]ترتیب کن هم امشب و فردا به گه ببر
[B][M1]دوش آنچنان که از رگ اندیشه خون چکید[M2]نظمی چنان که دانی رفتست مختصر
[B][M1]گر زحمتت نباشد از آن تا ادا کنم[M2]آهسته همچنین به همین صورت پرده‌در
[A]
[B][M1]نماز شام چو کردم بسیج راه سفر[M2]درآمد از درم آن سرو قد سیمین‌بر
[B][M1]ز تف آتش دل وز سرشک دیده شده[M2]لب چو قندش خشک و رخ چو ماهش تر
[B][M1]در آب دیده همی گشت زلف مشکینش[M2]چو شاخ سنبل سیراب در می احمر
[B][M1]مرا دلی ز غریوش چو اندر آتش عود[M2]مرا تنی ز وداعش چو اندر آب شکر
[B][M1]چه گفت، گفت نه سوگند خورده‌ای به سرم[M2]که هرگز از خط عشق تو برندارم سر
[B][M1]هنوز مدت یک هجر نارسیده به پای[M2]هنوز وعدهٔ یک وصل نارسیده به سر
[B][M1]بهانهٔ سفر و عزم رفتن آوردی[M2]دلت ز صحبت یاران ملول گشت مگر
[B][M1]چه وقت رفتن و هنگام کردن سفرست[M2]سفر مکن که شود بر دلم جهان چو سقر
[B][M1]مرا درین غم وتیمار ودرد دل مگذار[M2]ز عهد و بیعت و سوگند خویشتن مگذر
[B][M1]وگر به رغم دل من همی بخواهی رفت[M2]از آن دیار خبرده مرا وزان کشور
[B][M1]کجاست مقصد و تا چند خواهی آنجا ماند[M2]کجا رسیم دگر بار و کی به یکدیگر
[B][M1]چو این بگفت به بر در گرفتمش گفتم[M2]که جان جان و قرار دلی و نور بصر
[B][M1]سفر مربی مردست و آستانهٔ جاه[M2]سفر خزانهٔ مالست و اوستاد هنر
[B][M1]به شهر خویش درون بی‌خطر بود مردم[M2]به کان خویش درون بی‌بها بود گوهر
[B][M1]درخت اگر متحرک شدی ز جای به جای[M2]نه جور اره کشیدی و نه جفای تبر
[B][M1]به جرم خاک و فلک در نگاه باید کرد[M2]که این کجاست ز آرام و آن کجا ز سفر
[B][M1]ز دست فتنهٔ این اختران بی‌معنی[M2]ز دام عشوهٔ این روزگار دون‌پرور
[B][M1]همی به خدمت آن صدر روزگار شوم[M2]که روزگار ازو یافتست قدر و خطر
[B][M1]نظام ملکت سلطان و صدر دین خدای[M2]خدایگان وزیران وزیر خوب سیر
[B][M1]محمد آنکه ز جاهش گرفت ملت و ملک[M2]همان نظام که دین ز ابتدا به عدل عمر
[B][M1]بزرگواری کاندر بروج طاعت اوست[M2]مدبران فلک را مدار گرد مدر
[B][M1]بر شمایل حلمش نموده کوه سبک[M2]بر بسایط طبعش نموده بحر شمر
[B][M1]چه دست او به سخا در چه ابر در نیسان[M2]چه طبع او به سخن در چه بحر بی‌معبر
[B][M1]شمر ز تربیت جود او شود دریا[M2]عرض به تقویت جاه او شود جوهر
[B][M1]ز بیم او نچشد شیر شرزه طعم وسن[M2]ز عدل او نبرد شور و فتنه رنج سهر
[B][M1]چو باز او شکرد صید او چه شیر و چه گرگ[M2]چو اسب او گذرد راه او چه بحر و چه بر
[B][M1]سعادت ابدی در هوای او مدغم[M2]نوایب فلکی در خلاف او مضمر
[B][M1]اگر به وجه عنایت کند به شوره نگاه[M2]وگر ز روی سیاست کند به خاره نظر
[B][M1]شود به دولت او خاک شوره مهر گیا[M2]شود ز هیبت او سنگ خاره خاکستر
[B][M1]به ابر بهمن اگر دست جود بنماید[M2]عرق چکد ز مسامش به جای قطر مطر
[B][M1]چو دست دولت او بر زمانه بگشودند[M2]کشید پای به دامن درون قضا و قدر
[B][M1]ایا به جاه و شرف با ستاره سوده عنان[M2]و یا به جود و سخا گشته در زمانه سمر
[B][M1]ببرده نام ز فرزانگان به قدر و به جاه[M2]ربوده گوی ز سیارگان به فخر و به فر
[B][M1]به روز بار ترا مهر بالش ومسند[M2]به روز جشن ترا ماه مشرب و ساغر
[B][M1]کند نسیم رضای تو کاه را فربه[M2]کند سموم خلاف تو کوه را لاغر
[B][M1]به حضرت تو درون تیر کلک مستوفی[M2]به مجلس تودرون زهره ساز خنیاگر
[B][M1]ز تیر حادثه ایمن شد و سنان بلا[M2]هر آفریده که کرد از حمایت تو سپر
[B][M1]به زیر سایهٔ عدل تو نیست خوف و رجا[M2]ورای پایهٔ قدر تو نیست زیر و زبر
[B][M1]بجز در آینهٔ خاطر تو نتوان دید[M2]ز راز چرخ نشان و ز علم غیب خبر
[B][M1]اگر ز حلم تو یک ذره بر سپهر نهند[M2]قرار یابد ازو همچو کشتی از لنگر
[B][M1]نسیم لطف تو ار بگذرد به آتش تیز[M2]ز شعلهاش گشاید به خاصیت کوثر
[B][M1]حسام قهر تو شخص اجل زند به دو نیم[M2]چنان که ماه فلک را بنان پیغمبر
[B][M1]به نیش کژدم قهرت اگر قضا بزند[M2]عدوت را که سیه روز باد و شوم اختر
[B][M1]به هیچ داروی و تریاک برنیارد خاست[M2]ز خاک جز که به آواز صور در محشر
[B][M1]قدر ز شست تو بر اختران رساند تیر[M2]قضا ز دست تو بر آسمان گشاید در
[B][M1]چه باره‌ایست به زیر تو در بنامیزد[M2]که منزلیش بود باختر دگر خاور
[B][M1]هلال نعل فلک قامت ستاره مسیر[M2]زمین‌نوردی دریا گذار که پیکر
[B][M1]به زور چرخ و به آواز رعد و جستن برق[M2]به قد کوه و تن پیل و پویهٔ صرصر
[B][M1]گه درنگ ازو طیره خورده پای خیال[M2]گه شتاب درو خیره مانده مرغ به پر
[B][M1]گه تحرک او منقطع صبا و دبور[M2]بر تحمل او مضطرب حدید و حجر
[B][M1]درخش نعلش سندان و سنگ را در خاک[M2]فروغ و شعله دهد همچو اختر و اخگر
[B][M1]بزرگوارا دریا دلا خداوندا[M2]ترا سپهر سریرست و آفتاب افسر
[B][M1]ز شوق خدمت تو عمرها گذشت که من[M2]چو شکرم در آب و چو عود بر آذر
[B][M1]بدان عزیمت و اندیشه‌ام که تا ننهد[M2]قضابه دست اجل بر به حنجرم خنجر
[B][M1]بجز مدیح توام برنیاید از دیوان[M2]بجز ثنای توام بر نیاید از دفتر
[B][M1]ز نظم و نثر مدیح تو اندر آویزم[M2]ز گوش و گردم ایام عقدهای گهر
[B][M1]نه نظم بلکه ازین درجهای پر ز نکت[M2]نه نثر بلکه ازین درجهای پر ز درر
[B][M1]همیشه تا که بروید ز خاکها زر و سیم[M2]همیشه تا که بتابد ز آسمان مه و خور
[B][M1]علو و رفعت تو همچو ماه باد و چو مهر[M2]سرشک و چهرهٔ خصمت چو سیم باد و چو زر
[B][M1]تو بر میان کمر ملک بسته و جوزا[M2]به پیش طالع سعدت همیشه بسته کمر
[B][M1]جهان مطیع و فلک تابع و ستاره حشم[M2]زمان غلام و قضا بنده و قدر چاکر
[B][M1]درخت بخت حسود ترانه بیخ و نه شاخ[M2]چو شاخ دولت خصم ترانه بار و نه بر
[A]
[B][M1]خوشا نواحی بغداد جای فضل و هنر[M2]کسی نشان ندهد در جهان چنان کشور
[B][M1]سواد او به مثل چون پرند مینا رنگ[M2]هوای او به صفت چون نسیم جان‌پرور
[B][M1]به خاصیت همه سنگش عقیق لؤلؤبار[M2]به منفعت همه خاکش عبیر غالیه‌بر
[B][M1]صبا سرشته به خاکش طراوت طوبی[M2]هوا نهفته در آبش حلاوت کوثر
[B][M1]کنار دجله ز خوبان سیم‌تن خلخ[M2]میان رحبه ز ترکان ماه‌رخ کشمر
[B][M1]هزار زورق خورشید شکل بر سر آب[M2]بر آن صفت که پراکنده بر سپهر شرر
[B][M1]به وقت آنکه به برج شرف رسد خورشید[M2]به گاه آنکه به صحرا کشد صبا لشکر
[B][M1]دهان لاله کند ابر معدن لؤلؤ[M2]کنار سبزه کند باد مسکن عنبر
[B][M1]به شبه باغ شود آسمان به وقت غروب[M2]به شکل چرخ شود بوستان به وقت سحر
[B][M1]به وقت شام همی این بدان سپارد گل[M2]به گاه بام همی آن بدین دهد اختر
[B][M1]به رنگ عارض خوبان خلخی در باغ[M2]میان سبزه درفشان شود گل احمر
[B][M1]شکفته نرگس بویا به طرف لاله‌ستان[M2]چنانکه در قدح گوهرین می اصفر
[B][M1]ستاک لاله فروزان بدان صفت که بود[M2]زمشک و غالیه آکنده بسدین مجمر
[B][M1]نوای بلبل و طوطی خروش عکه و سار[M2]همی کند خجل الحانهای خنیاگر
[B][M1]بدین لطافت جایی من از برای امید[M2]به فال نیک گزیدم سفر به جای حضر
[B][M1]نماز شام ز صحن فلک نمود مرا[M2]عروص چرخ که بنهفت روی در خاور
[B][M1]بدان صفت که شود غرقه کشتی زرین[M2]به طرف دریا چون بگسلد ازو لنگر
[B][M1]به گرد گنبد خضرا چنان نمود شفق[M2]که گرد خیمهٔ مینا کشیده شوشهٔ زر
[B][M1]ستارگان همه چو لعبتان سیم‌اندام[M2]به سوک مهر برافکنده نیلگون معجر
[B][M1]بنات نعش همی گشت گرد قطب چنان[M2]که گرد حقهٔ فیروه گوهرین زیور
[B][M1]بر آن مثال همی تافت راه کاهکشان[M2]که در بنفشه‌ستان برکشیده صف عبهر
[B][M1]ز تیغ کوه بتابید نیم شب پروین[M2]چنان که در قدح لاجورد هفت درر
[B][M1]سپهر گفتی نقاش نقش مانی گشت[M2]که هر زمان بنگارد هزار گونه صور
[B][M1]ز برج جدی بتابید پیکر کیوان[M2]به شکل شمع فروزنده در میان شمر
[B][M1]همی نمود درفشنده مشتری در حوت[M2]چنان که دیدهٔ خوبان ز عنبرین چادر
[B][M1]ز طرف میزان می‌تافت صورت مریخ[M2]بدان صفت که می لعل رنگ در ساغر
[B][M1]چنان که عاشق ومعشوق در نقاب گمان[M2]بتافت تیر درافشان و زهرهٔ ازهر
[B][M1]به رسم لعبت‌بازان سپهر آینه رنگ[M2]زمان زمان بنمودی عجایب دیگر
[B][M1]فلک به لعبت مشغول و من به توشهٔ راه[M2]جهان به بازی مشغول و من به عزم سفر
[B][M1]درین هوس که خرامان نگار من برسید[M2]بدان صفت که برآید ز کوه پیکر خور
[B][M1]فرو گسسته به عناب عنبرین سنبل[M2]فرو شکسته به خوشاب بسدین شکر
[B][M1]همی گرفت به لؤلؤ عقیق در یاقوت[M2]همی نهفت به فندق بنفشه در مرمر
[B][M1]ز عکس نرگس او می‌نمود بر زلفش[M2]چنان که ریخته بر سبزه دانهای گهر
[B][M1]ز بس که بر رخ خورشید زد دو دست به خشم[M2]گلش چو شاخ سمن گشت و برگ نیلوفر
[B][M1]به طعنه گفت که عهد و وفای عاشق بین[M2]به طیره گفت که مهر و هوای دوست نگر
[B][M1]نبود هیچ گمانی مرا که دشمن‌وار[M2]بدین مثال ببندی به هجر دوست کمر
[B][M1]مجوی هجر من و شاخ خرمی مشکن[M2]متاب رخ ز من و جان خوشدلی مشکر
[B][M1]به جای ملحم چینی منه هوا بالین[M2]به جای اطلس رومی مکن زمین بستر
[B][M1]خدای گفت حضر هست بر مثال بهشت[M2]رسول گفت سفر هست بر مثال سقر
[B][M1]کجا شوی تو که بی‌روی من نیابی خواب[M2]کجا روی تو که بی‌روی من نبینی خور
[B][M1]در این دیار به حکمت نیابمت همتا[M2]درین سواد به دانش نبینمت همبر
[B][M1]کمینه چاکر علمت هزار افلاطون[M2]کهینه بندهٔ فضلت هزار اسکندر
[B][M1]ز شکلهای تو عاجز روان بطلمیوس[M2]ز حکمهای تو قاصر روان بومعشر
[B][M1]تو آن‌کسی که ز فضل تو فاضلان عراق[M2]به خاک پای تو روشن همی کنند بصر
[B][M1]جواب دادم کای ماه‌روی غالیه‌موی[M2]به آب دیده مزن بر دل رهی آذر
[B][M1]قرار گیر و ز سامان روزگار مگرد[M2]صبور باش و ز فرمان ایزدی مگذر
[B][M1]هوا نکرد تن من بدین فراغ و وداع[M2]رضا نداد دل من بدین قضا و قدر
[B][M1]ولیک حکم چنین کرد کردگار جهان[M2]ز حکم او نتوان یافت هیچگونه مفر
[B][M1]به صبر باد فلک در حضر ترا ناصر[M2]به عون باد ملک در سفر مرا یاور
[B][M1]وداع کرد بدین‌گونه چون برفت جهان[M2]به سیم خام بیندود گنبد اخضر
[B][M1]به شکل عارض گلرنگ او همی تابید[M2]فروغ خسرو سیارگان به مشرق در
[B][M1]غلام‌وار چو هنگام کوچ قافله بود[M2]سوار گشتم بر کرهٔ هیون پیکر
[B][M1]پلنگ هیات و قشقاو دم گوزن سرین[M2]عقاب طلعت عنقا شکوه طوطی پر
[B][M1]قوی قوائم و باریک دم فراخ کفل[M2]دراز گردن و کوتاه سم میان لاغر
[B][M1]به وقت جلوه‌گری چون تذرو خوش‌رفتار[M2]به گاه راهبری چون کلاغ حیلت‌گر
[B][M1]به گاه کینه هوا در دو پای او مدغم[M2]به وقت حمله صبا در دو دست او مضمر
[B][M1]خروش دد بشنیدی ز روم در کابل[M2]خیال موی بدیدی ز هند در ششتر
[B][M1]بدین نوند رسیدم در آن دیار و زمن[M2]به گوش حضرت شاه جهان رسید خبر
[B][M1]مرا به حضرت عالی تقربی فرمود[M2]به نام شاه بپرداختم یکی دفتر
[B][M1]هزار فصل درو لفظها همه دلکش[M2]هزار عقد درو نکتها همه دلبر
[B][M1]بدان امید که شاه جهان شرف دهدم[M2]شوم به دولت او نیک‌بخت و نیک‌اختر
[B][M1]به هر دو سال بسازم ز علم تصنیفی[M2]برای دولت منصور خسرو صفدر
[B][M1]برین مثال بود یاد تازه در عقبی[M2]برین نهاد بود نام زنده تا محشر
[B][M1]بماند نام سکندر هزار و پانصد سال[M2]مصنفات ارسطو به نام اسکندر
[B][M1]جهان نخواست مرا بخت شاعری فرمود[M2]که هیچ عقل نمی‌کرد احتمال ایدر
[B][M1]ز بحر خاطر من صد طویله در برسید[M2]به مدح شاه جهان چون شدم سخن‌گستر
[B][M1]بدین فصاحت شعری که چشم دارد کور[M2]بدین عبارت نظمی که گوش دارد کر
[B][M1]بدان خدای که در صنع خویش بی‌آلت[M2]بیافرید بدین گونه چرخ پهناور
[B][M1]به نور علم که دانا بدو گرفت شرف[M2]به ذات حلم که مردم بدو گرفت خطر
[B][M1]به فیض عقل مجرد که اوست منبع خیر[M2]به لطف نفس مفارق که اوست مدفع شر
[B][M1]به نفس ناطقه کو راست پیل گردن نه[M2]به روح عاقله کوراست شیر فرمان‌بر
[B][M1]به انتهای وجودات اولین ترکیب[M2]به ابتدای مقولات آخرین جوهر
[B][M1]به هول جنبش محشر به حق مصحف مجد[M2]به ذات ایزد بی‌چون به جان پیغمبر
[B][M1]به اعتقاد ابوبکر و صولت فاروق[M2]به ترسکاری عثمان و حکمت حیدر
[B][M1]به زور رستم دستان و عدل نوشروان[M2]به جاه خسرو ساسان و ماتم نوذر
[B][M1]به خاک پای جهان شهریار قطب‌الدین[M2]که هست مفخر سوگند نامها یکسر
[B][M1]در این دیار ندانم کسی که وقت سخن[M2]به جای خصم مناظر نشنیدم همبر
[B][M1]ز فضل خویش در این فصل هرچه می‌رانم[M2]هر آنکسی که ندارد همی مرا باور
[B][M1]اگر چنان که درستی و راستی نکند[M2]خدای بادبه محشر میان ما داور
[B][M1]هزار سال بقا باد شاه عالم را[M2]که هست گردش گردون ملک را محور
[B][M1]پریر وقت سحر چون نسیم باد شمال[M2]همی رساند به ارواح بوی عنبر تر
[B][M1]سرم ز خواب گران شد به من نمود هوس[M2]خیال آن بت شمشاد قد نسرین بر
[B][M1]به لطف گفت که عمرت چگونه می‌گذرد[M2]نبود گوش دلت را نصیحت کهتر
[B][M1]نگفتمت که مکن بد بجای وصلت من[M2]که هرکسی که کند بد بدی برد کیفر
[B][M1]جواب دادم کای ماهروی سرد مگوی[M2]که کار من شودی هرچه زود نیکوتر
[B][M1]ولیک شاه به فتح بلاد مشغولست[M2]نمی‌کند به پرستندگان خویش نظر
[B][M1]به مهر گفت که چون نیستت به کام جهان[M2]در این هوس منشین روزگار خویش مبر
[B][M1]به یک قصیدهٔ غرا بخواه دستوری[M2]ز بارگاه خداوند تاج و زینت و فر
[B][M1]به شرم گفتم طبعم نمی‌دهد یاری[M2]ز گفتهٔ تو اگر مدحتی بود در خور
[B][M1]به نام دولت مودود شاه بن زنگی[M2]بیار و مردمی و دوستی بجای آور
[B][M1]به مدح شاه بخواند این قصیدهٔ غرا[M2]ز نظم خویشتن آن رشک لعبت آزر
[A]
[B][M1]چو از دوران این نیلی دوایر[M2]زمانه داد ترکیب عناصر
[B][M1]زمین شد چون سپهر از بس بدایع[M2]خزان شد چون بهار از بس نوادر
[B][M1]درخت مفلس از گنج طبیعت[M2]توانگر شد به انواع جواهر
[B][M1]چنان شد باغ کز نظارهٔ او[M2]همی خیره بماند چشم ناظر
[B][M1]زنور دانهٔ نار کفیده[M2]ببیند در دل آبی همی سر
[B][M1]تو گویی برگ سیب و سیب الوان[M2]سپهرست و برو اجرام زاهر
[B][M1]ز شکل بربط و از دستهٔ او[M2]اگر فکرت کند مرد مفکر
[B][M1]همان هیات که از امرود و شاخش[M2]به خاطر اندرست آید به خاطر
[B][M1]اگرنه برج ثور و شاخ انگور[M2]دو موجودند از یک مایه صادر
[B][M1]چرا پس خوشهٔ انگور و پروین[M2]یکی صورت پذیرفت از مصور
[B][M1]وگرنه شاخها را جام نرگس[M2]به باغ اندر شرابی داد مسکر
[B][M1]چرا چونان که مستان شبانه[M2]توان و سرنگونسارند و فاتر
[B][M1]چمن را شاخ چندان زر فرستاد[M2]ز دارالضرب وی پنهان و ظاهر
[B][M1]که هر ساعت چمن گوید که هر شاخ[M2]کف خواجه است با این بخشش و بر
[B][M1]ظهیر دین یزدان بوالمناقب[M2]نصیر ملت اسلام ناصر
[B][M1]کمال فضل و او با فضل کامل[M2]وفور علم و او با علم وافر
[B][M1]به تقدیم قضا رایش مقدم[M2]به تقدیر قدر حکمش مدبر
[B][M1]بود در پیش حلمش خاک عاجل[M2]بود در جنب حکمش برق صابر
[B][M1]به کلکش در فتوت را خزاین[M2]به طبعش در مروت را ذخایر
[B][M1]امور شرع را عدلش مربی[M2]رموز غیب را حلمش مفسر
[B][M1]ندارد هیچ حاصل عقل کلی[M2]که نه در ذهن او آن هست حاضر
[B][M1]خطابش منهی آمال عاقب[M2]عتابش داعی آجال قاهر
[B][M1]ز سهمش گوئیا اقرار حشوست[M2]به دیوانش اندرون انکار منکر
[B][M1]دهد پیشش گواهی در مظالم[M2]رگ و پی بر فجور مرد فاجر
[B][M1]قضا تاویل سهم او ندارد[M2]حریف خویش بشناسد مقامر
[B][M1]بر از گردون تاسع کرد مفروض[M2]ز قدر او خرد گردون عاشر
[B][M1]قدر تقدیر قدر او نداند[M2]مقدر کی بود هرگز مقدر
[B][M1]ایا آرام خاکت در نواهی[M2]و یا تعجیل بادت در اوامر
[B][M1]بیان از وصف انعام تو عاجز[M2]زبان از شکر اکرام تو قاصر
[B][M1]ره درگاه تو گویی مجره است[M2]ز سیم سایلت وز زر زایر
[B][M1]گر از جود تو گیتی دانه سازد[M2]به دام او درآید نسر طایر
[B][M1]ور از لطف تو تن مایه پذیرد[M2]چو روحش درنیابد حس باصر
[B][M1]نیارد چون تو گردون مدور[M2]نزاید چون تو ایام مسافر
[B][M1]به فرمان بردن اندر شرع مامور[M2]به فرمان دادن اندر حکم آمر
[B][M1]عمارت یافت از عدلت زمانه[M2]زمانه هست معمور و تو عامر
[B][M1]فرو خورد آب عدلت آتش ظلم[M2]چنان چون مار موسی سحر ساحر
[B][M1]اگر مسعود ناصر تربیت داد[M2]عیاضی را به خلعتهای فاخر
[B][M1]مرا آن داد جاهت کان ندادست[M2]عیاضی را دو صد مسعود ناصر
[B][M1]وگر چند اندرین مدت ندیدست[M2]کسم در خدمتت الا بنادر
[B][M1]به یاد آن حقوق مکرماتت[M2]زبانها دارم از خلق تو شاکر
[B][M1]وگر عمرم بر آن مقصور دارم[M2]به آخر هم نمیرم جز مقصر
[B][M1]به شعر آنرا مقابل کی توان کرد[M2]ولیکن شعر نیکوتر ز شاعر
[B][M1]چو خاموشی بود کفران نعمت[M2]در این معنی چه خاموش و چه کافر
[B][M1]همیشه تا بود ارکان مؤثر[M2]همیشه تا بودگردون مؤثر
[B][M1]چو ارکانت مبادا هیچ نقصان[M2]چو گردونت مبادا هیچ آخر
[B][M1]ز چرخت باد عمری در تزاید[M2]ز بختت باد عزمی بر تواتر
[B][M1]بر احکام قضا حکم تو قاضی[M2]بر اسرار قدر علم تو قادر
[B][M1]سعادت همنشینت در مجالس[M2]هدایت هم حریفت بر منابر
[B][M1]ترا در شرع امری باد جاری[M2]مرا در شعر طبعی باد ماهر
[B][M1]چو عیدی بگذرد تا عید دیگر[M2]به عید دیگرت هر شب مبشر
[A]
[B][M1]چو زیر مرکز چرخ مدور[M2]نهان شد جرم خورشید منور
[B][M1]مه عید از فلک رخسار بنمود[M2]نه پیدایی تمام و نه مستر
[B][M1]چو تیغ ناخنی بر چرخ مینا[M2]چو شست ماهیی در بحر اخضر
[B][M1]در اجسام زمین سیرش مؤثر[M2]وز اجرام فلک ذاتش مؤثر
[B][M1]دبیری بود از او برتر بفکرت[M2]چو فکرت بی‌نیاز از کلک و دفتر
[B][M1]بسی اسرار جزوی کرده معلوم[M2]بسی احکام کلی کرده از بر
[B][M1]هزاران پیکر جنی و انسی[M2]ز نور پیکر او در دو پیکر
[B][M1]بتی بر غرفهٔ دیگر خرامان[M2]چو بت‌رویان چین زیبا و دلبر
[B][M1]ز فرقش تا قدم در ناز و کشی[M2]ز پایش تا به سر در زر و زیور
[B][M1]به دستی بربطی با صوت موزون[M2]به دیگر ساغری پر خمر احمر
[B][M1]برازوی صحن دیگر بود خالی[M2]چو لشکرگاه بی‌سلطان ولشکر
[B][M1]گمانی آمدم کانجا کسی نیست[M2]به ظاهر از مجاور یا مسافر
[B][M1]خرد گفت این حریم پادشاهیست[M2]به شاهی برتر از خاقان و قیصر
[B][M1]ز عدل او همی بارد هوا نم[M2]ز فیض او همی زاید زمین زر
[B][M1]چنان کامل که نه گرم است و نه سرد[M2]چنان عادل که نه خشک است و نه تر
[B][M1]ولیکن دیدن او نیست ممکن[M2]که شب ممکن نباشد دیدن خور
[B][M1]وزین بربود دیوانی و در وی[M2]دلاور قهرمانی ترک اشقر
[B][M1]به روز جنگ با دستان رستم[M2]به پیش خصم با پیکار حیدر
[B][M1]درآرد از عدم عنقا به ناوک[M2]ببرد خاصیت ز اشیا به خنجر
[B][M1]برازوی خواجهٔ چونان ممکن[M2]که تمکین بودش از تمکین مسخر
[B][M1]ز عونش از عنایت چار عنصر[M2]ز سیرش با سعادت هفت کشور
[B][M1]غنی و نعمت او دانش ودین[M2]سخی و بخشش او حشمت وفر
[B][M1]وزو بر پیر دیگر بود هندی[M2]بزرگ اندیشه‌ای چونان معمر
[B][M1]که ذاتش داشت بر آرام پیشی[M2]که زادش بود با جنبش برابر
[B][M1]وفاق او صلاح اهل عالم[M2]خلاف او فساد کون و جوهر
[B][M1]خیالات ثوابت در خیالم[M2]چنان آمد همی بی‌حد و بی‌مر
[B][M1]که اندر چرخ کحلی کرده ترکیب[M2]هزاران در و مروارید و گوهر
[B][M1]شهاب تیزرو چون بسدین تیر[M2]گذاره کرده از پیروزه مغفر
[B][M1]مجره گفتیی تیغ گهردار[M2]نهادستی بزنگاری سپر بر
[B][M1]به شاخ ثور بر شکل ثریا[M2]چو مرواریدگون بار صنوبر
[B][M1]بنات‌النعش گرد قطب گردان[M2]گهی از جرم زیر و گاه از بر
[B][M1]چو گرد مرکز رای خداوند[M2]قضای ایزد دادار داور
[B][M1]وزیر ملک سلطان معظم[M2]نصیر دین یزدان و پیمبر
[B][M1]جهان حمد محمود آنکه از جاه[M2]جهان حمدش گرفت از پای تا سر
[B][M1]مؤخر عهد و در دانش مقدم[M2]مقدم عقل و در رتبت مؤخر
[B][M1]به جنب رایش اجرام سماوی[M2]چو با خورشید اجرام مکدر
[B][M1]نه اوج قدر او را هیچ پستی[M2]نه بحر طبع او را هیچ معبر
[B][M1]ندارد عقل بی‌عونش هدایت[M2]نگیرد باز بی‌سعیش کبوتر
[B][M1]یقینی چون گمان او نباشد[M2]نباشد دیدهٔ احوال چو احور
[B][M1]به وهمش قدرت آن هست کز دهر[M2]بگرداند بد و نیک مقدر
[B][M1]به قدرش قوت آن هست کز سهم[M2]کشد پیش قضا سد سکندر
[B][M1]کفش بحرست و موجش جود و بخشش[M2]خطش تارست و پودش مشک و عنبر
[B][M1]اگرنه نهی کردستی ز اسراف[M2]خدای و نهی او نهیی است منکر
[B][M1]ز افراط سخای او شدستی[M2]جهان درویش و درویشی توانگر
[B][M1]سموم قهرش اندر لجهٔ بحر[M2]نسیم لطفش اندر شورهٔ بر
[B][M1]برآرد از مسام ماهی آتش[M2]برآرد از غبار تیره عرعر
[B][M1]نه با آرام حلمش خاک را صبر[M2]نه با تعجیل امرش باد را پر
[B][M1]به جنب آن خفیف، اثقال مرکز[M2]به پیش این کسل، اعجال صرصر
[B][M1]گرش بهتان نهد خصم بداندیش[M2]ورش عصیان کند چرخ ستمگر
[B][M1]لعاب آن شود چون آب افیون[M2]نجوم این شود چون جرم اخگر
[B][M1]اگرنه کلک او شد ناف آهو[M2]وگرنه طبع او شد ابر آذر
[B][M1]چرا بارد به نطق آن در دریا[M2]چرا ساید به نوک این مشک اذفر
[B][M1]در این جنبش اگر جز قوت نفس[M2]فلک را علتی یابند دیگر
[B][M1]نظام کار او باشد که او را[M2]همی از باختر تازد به خاور
[B][M1]ایا طبع تو بر احسان موفق[M2]و یا بخت تو بر اعدا مظفر
[B][M1]تویی آن‌کس که گر کوشی، برآری[M2]به قهر از صبح عالم شام محشر
[B][M1]تویی آن‌کس که گر خواهی برانی[M2]به لطف از دود دوزخ آب کوثر
[B][M1]نیاوردست پوری بهتر از تو[M2]جهان از نه پدر وز چار مادر
[B][M1]تو عقلی بوده‌ای در بدو ابداع[M2]هدایت را چنان لابد و درخور
[B][M1]که جز نور تو تااکنون نبودست[M2]هیولی را به صورت هیچ رهبر
[B][M1]زمین پیش وقار تو مجوف[M2]جهان پیش کمال تو محقر
[B][M1]خرد جز در دماغ تو شمیده[M2]سخن جز در ثنای تو مزور
[B][M1]تو بیش از عالمی گرچه درویی[M2]چو رمز معنوی در لفظ ابتر
[B][M1]کند با لطف تو دوران گردون[M2]چنان چون با سمندر طبع آذر
[B][M1]بود با تو هدر وسواس شیطان[M2]چنان چون با پسر تعلیم آزر
[B][M1]حوادث چون به درگاهت رسیدند[M2]نزاید بیش از ایشان فتنه و شر
[B][M1]که شب را تیرگی چندان بماند[M2]که رخ پیدا کند خورشید ازهر
[B][M1]جهان از فتنه طوفانست و در وی[M2]پناه و حلم تو کشتی و لنگر
[B][M1]اگر پیروزیی بینی ز خود دان[M2]بزیر دور این پیروزه چادر
[B][M1]وگر من بنده را حرمان من داشت[M2]دو روز از خدمتت مهجور و مضطر
[B][M1]چو دارم حلقهٔ عهد تو در گوش[M2]به یک جرمم مزن چون حلقه بر در
[B][M1]تو مخدوم قدیمی انوری را[M2]چنان چون بوالفرج را بوالمظفر
[B][M1]مرا درگاه تو قبله است و در وی[M2]اگر کفران کنم چه من چه کافر
[B][M1]نمی‌گویم که تقصیری نرفته است[M2]درین مدت که نتوان کرد باور
[B][M1]ولیکن اختیار من نبودست[M2]که مجبور فلک نبود مخیر
[B][M1]از این بی‌پا و سر گردون گردان[M2]به سرگردانیی بودستم اندر
[B][M1]که گر تقریر آن بودی در امکان[M2]زبانم اندکی کردی مقرر
[B][M1]به ابرامی که دادم عذر نه زانگ[M2]بود گستاخ‌تر دیرینه چاکر
[B][M1]همیشه تا بود دی پیش از امروز[M2]همیشه تا بود دی بعد آذر
[B][M1]همه آذرت با دی باد مقرون[M2]همه امروز از دی باد خوشتر
[B][M1]به هر چت رای بگراید مهیا[M2]به هر چت کام روی آرد میسر
[B][M1]حساب عمر تو چون دور گردون[M2]به تکراری که سر ناید مکرر
[B][M1]چنان چون مرجع اجزا سوی کل[M2]چو کان بادست رادت مرجع زر
[B][M1]نکوخواهت نکونام و نکوبخت[M2]بداندیشت بدآیین و بداختر
[B][M1]همه روزت چو روز عیداضحی[M2]همه سالت نشاط جام و ساغر
[A]
[B][M1]ای در ضمان عدل تو معمور بحر و بر[M2]وی در مسیر کلک تو اسرار نفع و ضر
[B][M1]ای روزگار عادل و ایام فتنه‌سوز[M2]وی آسمان ثابت و خورشید سایه‌ور
[B][M1]عدل تو بود اگرنه جهان را نماندی[M2]با خشک ریش جور فلک هیچ خشک و تر
[B][M1]در روزگار عدل تو با جبر خاصیت[M2]بیجاده از تعرض کاهست بر حذر
[B][M1]گیتی ز فضلهٔ دل ودست تو ساختست[M2]در آب ساده گوهر و در خاک تیره زر
[B][M1]وز مابقی خوان تو ترتیب کرده‌اند[M2]بر خوان دهر هرچه فلک راست ماحضر
[B][M1]قدر تو کسوتیست که خیاط فطرتش[M2]بردوختست از ابرهٔ افلاک آستر
[B][M1]گردون بر نتایج کلکت بود عقیم[M2]دریا بر لطافت طبعت بود شمر
[B][M1]بر ملک پرده کلک تو دارد همی نگاه[M2]از راز دهر اگرچه گرفتست پرده بر
[B][M1]در ملک دهر کیست که بودست سالها[M2]زین روی پرده‌دار و زان روی پرده‌در
[B][M1]ای چرخ استمالت و مریخ انتقام[M2]ای آقتاب تخاطر و ای مشتری خطر
[B][M1]حرص ثنا و عشق جمالت مبارکت[M2]گر در قوای نامیه پیدا کند اثر
[B][M1]این در زبان خامش سوسن نهد کلام[M2]وان در طباق دیدهٔ نرگس نهد بصر
[B][M1]از عشق نقش خاتم تست آنکه طبع موم[M2]با انگبین همی نبرد دوستی به سر
[B][M1]نشگفت اگر نگین ترا در قبول مهر[M2]چون موم نرم سجدهٔ طاعت برد حجر
[B][M1]قهر تو آتشی است چنان اختیارسوز[M2]کاسیب او دخان کند اندیشه در فکر
[B][M1]از شر دشمن ایمنی از بهر آنکه هست[M2]هستی و نیستیش به یک بار چون شرر
[B][M1]بر کشتن حسود تو مولع چو آسمان[M2]کس در جهان ندیده و نشنیده در سمر
[B][M1]طوفان چرخ جان یکی را چو غوطه داد[M2]فریاد از اخترانش برآمد که لاتذر
[B][M1]نگذارد ار به چرخ رسد باد قهر تو[M2]آثار حسن عاریتی بر رخ قمر
[B][M1]ور سایهٔ تغیر تو بر جهان فتد[M2]در طبع کو کنار مرکب کند سهر
[B][M1]بیند فلک نظیر تو لیکن به شرط آنک[M2]هم سوی تو به دیدهٔ احول کند نظر
[B][M1]چون زاب تیغ دودهٔ سلجوق بیخ ملک[M2]کرد از طریق نشو به هر شش جهت سفر
[B][M1]آمد نظام شاخس و صدر شهید برگ[M2]وان شاخ و برگ را تو خداوند بار و بر
[B][M1]دست زوال تا ابد از بهر چون تو بار[M2]در بیخ این درخت نخواهد زدن تبر
[B][M1]ز اول که داشت در تتق صنع منزوی[M2]ارواح را مشیمه و اشباح را گهر
[B][M1]در خفیه با زمانه قضا گفت حاملی[M2]ای مادر جهان به جهانی همه هنر
[B][M1]گفتا چگونه، گفت به آخر زمان ترا[M2]زاید وزیر عالم عادل یکی پسر
[B][M1]هم در نفاذ امر بود پادشا نشان[M2]هم در نهاد خویش بود پادشا سیر
[B][M1]عقلی مجرد آمده در حیز جهت[M2]روحی مقدس آمده در صورت بشر
[B][M1]با سیر حکم او به مثل چرخ کند سیر[M2]با سنگ حلم او به مثل کوه تیز پر
[B][M1]می‌بود تا به عهد تو بیچاره منتظر[M2]کان وعده را نبود کسی جز تو منتظر
[B][M1]و امروز چون به کام رسید از نشاط آن[M2]کانچ از قضا شنید همان دید از قدر
[B][M1]گردان به گرد کوی زمانه زمانه‌ایست[M2]با یک دهان ز شکر قضا تا به سر شکر
[B][M1]دانی چه خود همای بقا در هوای دهر[M2]از بهر مدت تو گشادست بال و پر
[B][M1]ورنه نه آن درشت پسندست روزگار[M2]کو روزگار خویش به هرکس کند هدر
[B][M1]خود خاک درگه تو حکایت همی کند[M2]چونان که سطح آب حکایت کند صور
[B][M1]کز روی سبق مرتبه در مجمع وجود[M2]ذات تو آمد اول و پس دهر بر اثر
[B][M1]من این همی ندانم دانم که چون تو نیست[M2]در زیر چرخ و کس نرسیدست بر زبر
[B][M1]در جیب چرخ گر نشود دست امتحانت[M2]در طول و عرض دامن آخر زمان نگر
[B][M1]تا تربیت کنند سه فرزند کون را[M2]ترکیب چار مادر و تاثیر نه پدر
[B][M1]از طوق طوع گردن این چار نرم دار[M2]در پای قدر تارک آن نه فرو سپر
[B][M1]تا واحد است اصل شمار و نه از شمار[M2]دوران بی‌شمار به شادی همی شمر
[B][M1]بر مرکز مراد تو ایام را مدار[M2]تا چرخ را مدار بود گرد این مدر
[B][M1]جویندهٔ رضای تو سلطان دادبخش[M2]دارندهٔ بقای تو سبحان دادگر
[A]
[B][M1]زهی بقای تو دوران ملک را مفخر[M2]خهی لقای تو بستان عدل را زیور
[B][M1]به بارگاه تو حاجب هزار چون خاقان[M2]به بزم‌گاه تو چاکر هزار چون قیصر
[B][M1]ز امن داشته عزم تو پیش خوف سنان[M2]ز عدل ساخته حزم تو پیش ظلم سپر
[B][M1]زبان تیغ تو پیوسته در دهان عدو[M2]سنان رمح تو همواره در دل کافر
[B][M1]به احتشام تو بنیاد جود آبادان[M2]به احترام تو آثار بخل زیر و زبر
[B][M1]کشیده رخت تو خورشید بر نطاق حمل[M2]نهاده تخت تو افضال بر بساط قمر
[B][M1]ز وصف حلم تو باشد بیان من قاصر[M2]ز نعت عدل تو گردد زبان من مضطر
[B][M1]ز ناچخ تو شود گاه خشم شیر نهان[M2]ز خنجر تو کند وقت کینه ببر حذر
[B][M1]شرف به لطف همی پرورد ترا در ملک[M2]هنر به ناز همی پرورد ترا در بر
[B][M1]دو شاهزاده که هستند از این درخت سخا[M2]مبارک و هنری کامران و نام‌آور
[B][M1]گزیده سیف‌الدین اختیار ملک و شرف[M2]ستوده عزالدین آن افتخار عدل و هنر
[B][M1]اسیر ناچخ این گشته ژنده پیلی مست[M2]مطیع خنجر آن گشته شرزه شیری نر
[B][M1]سزد ز پیکر خورشید چتر آنرا طوق[M2]رسد ز شهپر سیمرغ تیر این را پر
[B][M1]سخای این شده ایام عدل را قانون[M2]عطای آن شده فرزند جود را مادر
[B][M1]رفیع همت این کرده با ستاره قران[M2]بدیع دولت آن گشته در زمانه سمر
[B][M1]مثال ملکت این فخر ملکت سلجوق[M2]نشان دولت آن تاج دولت سنجر
[B][M1]کمال یافت به دوران ملک این دیهیم[M2]شرف گرفت به اقبال عدل آن افسر
[B][M1]به وقت کینه قضا در غلاف این ناچخ[M2]به گاه حمله قدر در نیام آن خنجر
[B][M1]همیشه در شرف ملک شادمان بادند[M2]غلام‌وار کمر بسته پیش تخت پدر
[B][M1]خدایگانا امید داشت بنده همی[M2]که در ثنای تو بر سروران شود سرور
[B][M1]به بارگاه تو هر روز پیشتر گردد[M2]کنون به رسم رسن تاب می‌شود پس‌تر
[B][M1]ز دخل نیست منالی و خرج او بی‌حد[M2]ز نفع نیست نشانی و وام او بی‌مر
[B][M1]اگر چنانکه دهد شهریار دستوری[M2]غلام‌وار دهد بوسه آستانهٔ در
[B][M1]به سوی خانه گراید زبان شکر و ثنا[M2]به باد ملک خداوند کرده دایم‌تر
[A]
[B][M1]دی چون بشکست شهنشاه فلک نوبت بار[M2]وز سراپردهٔ شب گرد جهان کرد حصار
[B][M1]روی بنمود مه عید به شکلی که کشند[M2]قوسی از زر طلی بر کره‌ای از زنگار
[B][M1]جرم او قابل و مقبولش از آن سو تاثیر[M2]سیر او فاعل و مفعولش از این سو آثار
[B][M1]گاهی از دوری خورشید همی شد فربه[M2]گه ز نزدیکی او باز همی گشت نزار
[B][M1]بر ازو بود سبک‌روح دبیری که به کلک[M2]معنی اندر ورق روح همی کرد نگار
[B][M1]سفهش غالب و چون بخت لئیمان خفته[M2]خردش کامل و چون چشم رقیبان بیدار
[B][M1]مضمر اندر سخنش هرچه قضا را مقدور[M2]مدغم اندر قلمش هرچه فلک را اسرار
[B][M1]بود بر تختهٔ او از همه نوعی آیات[M2]بود در دفتر او از همه وزنی اشعار
[B][M1]کرده در دلو برین منطقه و هیات آسان[M2]کرده در حوت بر آن ابجد و هوز دشوار
[B][M1]باز بر طارم دیگر صنمی سیم اندام[M2]به کفی بربط سغدی به دگر جام عقار
[B][M1]از تبسم لب شیرینش همی شد خسته[M2]وز اشارت رخ نیکوش همی گشت فکار
[B][M1]توامان با وتد و فاصلهٔ موسیقی[M2]هم‌نوا با وتر و زمزمهٔ موسیقار
[B][M1]حضرتی بود بر از طارم او سخت رفیع[M2]سقف او را نه ستون بود و نه دیوار به کار
[B][M1]ملکی همچو خرد عادل و هشیار درو[M2]نیک مستظهر وزو یافته خاک استظهار
[B][M1]گه تهی کرد همی دامن ابر از گوهر[M2]گاه پر کرد همی کیسهٔ کان از دینار
[B][M1]صحن و دهلیز سراپردهٔ او اوج و حضیض[M2]ادهم و اشهب گرد آخر او لیل و نهار
[B][M1]باد را دخل همی داد به وجهی ز دخان[M2]ابر را خرج همی کرد به وجهی ز بخار
[B][M1]باز میدان دگر بود درو شیردلی[M2]که ازو شیر فلک خیره شود در پیکار
[B][M1]خنجرش گردن ارواح زند روز مصاف[M2]ناوکش نامهٔ آجال برد وقت شکار
[B][M1]بی‌گنه بسته همی داشت یکی را در حبس[M2]بی‌سبب خیره همی کرد یکی را بر دار
[B][M1]خواجه‌ای بود از اینان همه برتر ز شرف[M2]مرد موسی کف و عیسی دم و یوسف دیدار
[B][M1]سایهٔ عدل پراکنده و نور احسان[M2]رایت و رایش بر هفت و شش و پنج و چهار
[B][M1]عالم غیب همی دید و نبودش دیده[M2]املی وحی همی کرد و نبودش گفتار
[B][M1]بر ازو صومعه‌ای بود و درو هندوی پیر[M2]مدت عمرش بیرون شده از حد شمار
[B][M1]در همه شغلی چون صبر شتابش اندک[M2]در همه کاری چون حلم درنگش بسیار
[B][M1]گاه می‌دوخت یکی را به کتف بر عسلی[M2]گاه می‌بست یکی را به میان بر زنار
[B][M1]عدد انجم بسیار سپهر هشتم[M2]بود چندان که برو چیره نمی‌شد مقدار
[B][M1]راست‌گویی که ز بسیاری انجم هستی[M2]در گه خواب ز بسیاری شاهان گه بار
[B][M1]مجد دین بوالحسن عمرانی آنکه به جود[M2]دل او بحر محیطست و کفش ابر بهار
[B][M1]آنکه دهرش ز قرانات فلک نارد مثل[M2]وانکه چرخش ز موالید جهان نارد یار
[B][M1]چرخ را با شرفش سنگ فتد در موزه[M2]کوه را با سخطش کیک فتد در شلوار
[B][M1]گشت بر محضر اقبال بزرگیش گواه[M2]هر دو گیتی چو قضا و قدر آورد اقرار
[B][M1]تا نشد ضامن ارزاق خلایق جودش[M2]پود یک معده طبیعت نفکند اندر تار
[B][M1]هست استیلا عدلش به کمالی که کنون[M2]باز را کبک همی طعنه زند در کهسار
[B][M1]زانکه مانند شترمرغ ندارد مخلب[M2]زانکه مانندهٔ خفاش ندارد منقار
[B][M1]تا زبان قلمش تیز فلک بگشادست[M2]عقل در کام کشیدست زبان چون سوفار
[B][M1]قلمش آنچه بدو راه نیابد طغیان[M2]خردش آنکه برو غیب نباشد دشوار
[B][M1]هست کمیت اشغال جهان را میزان[M2]هست کیفیت احکام فلک را معیار
[B][M1]شادمان باش زهی مهتر با استحقاق[M2]چشم بد دور زهی خواجهٔ بی‌استکبار
[B][M1]درگهت مقصد سادات و برو بر اعیان[M2]مجلست مرجع زوار و بدو در احرار
[B][M1]دخل مدح تو دویده ز وضیع و ز شریف[M2]خرج جود تو رسیده به صغار و به کبار
[B][M1]کنی از تقویت لطف عرض را جوهر[M2]کنی از تربیت قهر شفا را بیمار
[B][M1]باد در موقف حکم تو وزد وقت نفاذ[M2]خاک در سایهٔ حلم تو بود گاه وقار
[B][M1]تابش رای تو بیرون کند از ماه محاق[M2]کوشش عدل تو بیرون برد از خمر خمار
[B][M1]خواب امن تو چنان عام شد اکنون که نماند[M2]در جهان جز خرد و بخت تو یک تن بیدار
[B][M1]به یسار تو یمین خورد فلک گفت مترس[M2]به یمین تو دهم هرچه مرا هست یسار
[B][M1]همتت بانگ برو زد که نگهدار ادب[M2]کان یمین را ز یسار تو همی آید عار
[B][M1]تا برآورد فلک سر ز گریبان وجود[M2]جز که در دامن قدر تو نکردست قرار
[B][M1]هرکجا رایض حزم تو گران کرد رکاب[M2]بر سر توسن افلاک توان کرد فسار
[B][M1]هرکجا منع تو بگشاد در چون و چرا[M2]بر در خانهٔ تقدیر توان زد مسمار
[B][M1]گر صبا از کف دست تو وزد همچو بهار[M2]درم‌افشان دمد از شاخ برون دست چنار
[B][M1]جز فلک با کف پای تو نسودست رکاب[M2]جز عنان در کف دست تو نکردست قرار
[B][M1]خواستم گفت که خورشید به رایت ماند[M2]گفت خورشید که با او سخن من بگذار
[B][M1]در جبین همه اجرام فلک چین افتد[M2]گر فلک را به مثل حکم تو گوید که بدار
[B][M1]در بزرگی تو یک نکته بخواهم گفتن[M2]کانچنانست وگرنه ز خدایم بیزار
[B][M1]عقل اگر از سر انصاف بجوید امروز[M2]در دیار دو جهان جز تو نیابد دیار
[B][M1]ای روان کرده به هر هفت فلک بر فرمان[M2]وی روا دیده به هر شش جهت اندر بازار
[B][M1]نام من بنده به شش ماه به هر هفت اقلیم[M2]گشت مشهور کبار از تو و معروف صغار
[B][M1]گر نیرزد سخنم زحمت من ور ارزد[M2]هم بخر، نوش بر نیش بود گل بر خار
[B][M1]خاطری دارم منقاد چنانک اندر حال[M2]گویدم گیر هر آن علم که گویم که بیار
[B][M1]در ادب گرچه پیاده است چو خصمت گه عفو[M2]در سخن هست چو عقلت گه ادراک سوار
[B][M1]مرد باید چو میان بست به مداحی تو[M2]که ازو گوهر ناسفته ستاند به کنار
[B][M1]همه شب کسب جواهر کند از عالم غیب[M2]تا دگر روز کند در کف پای تو نثار
[B][M1]شعرم اینست وگر کس به ازین داند گفت[M2]گو بیار اینک ارکان و بزرگان دیار
[B][M1]حاش لله نه که من بنده همی گویم از آن[M2]که چرا پار نبود این سخنم یا پیرار
[B][M1]این هم اقبال تو می‌گوید ورنه تو بگوی[M2]کز چو من شاخ چنین میوه چرا آید بار
[B][M1]همه کس داند و آنرا نتوان شد منکر[M2]روز را بارخدایا نتوان کرد انکار
[B][M1]تا گسسته نشود رشتهٔ امروز از دی[M2]تا بریده نشود اول امسال از پار
[B][M1]باد هر سال به سال دگرت ضامن عمر[M2]باد هر روز به روز دگرت پذرفتار
[B][M1]دایم از روی بزرگی و شرف روزافزون[M2]وز تن و جان و جوانی و جهان برخوردار
[B][M1]دامن عمر تو از گرد اجل در عصمت[M2]پایهٔ جاه تو زاسیب فلک در زنهار
[B][M1]هردم اقبال نوت باد ز گردون کهن[M2]سال نو بر تو همایون و چنین سال هزار
[A]
[B][M1]دوش از درم درآمد سرمست و بی‌قرار[M2]همچون مه دو هفته و هر هفت کرده یار
[B][M1]با زلف تابدار دلاویز پر شکن[M2]با چشم نیم‌خواب جهان‌سوز پرخمار
[B][M1]جستم ز جای و پیش دوید و سلام کرد[M2]واوردمش چو تنگ شکر تنگ در کنار
[B][M1]گفت از کجات پرسم و خود کی رسیده‌ای[M2]چونی بماندگی و چگونست حال و کار
[B][M1]گفتم که حالم از غم تو بس تباه بود[M2]لیکن کنون ز شادی روی تو چون نگار
[B][M1]تا همچون چنگ تو به کنارم نیامدی[M2]بودم چو زیر چنگ تو با ناله‌های زار
[B][M1]بنشست و ماجرای فراق از نخست روز[M2]آغاز کرد و قصهٔ آن گوی و اشکبار
[B][M1]می‌گفت و می‌گریست که آخر چو درگذشت[M2]بی‌تو ز حد طاقت من بار انتظار
[B][M1]منت خدای را که به هم باز یک نفس[M2]دیدار بود بار دگرمان در این دیار
[B][M1]القصه از سخن به سخن شد چو یک زمان[M2]گفتیم از این حدیث و گرفتیم اعتبار
[B][M1]افتاد در معانی و تقطیع شاعری[M2]بر وزنهای مشکل و الفاظ مستعار
[B][M1]گفتا اگرچه مست و خرابم سؤال کن[M2]رمزی دو زین نمط نه نهان بل به آشکار
[B][M1]گفتم که چیست آنکه پس دور چرخ ازوست[M2]گر زیر دور چرخ یمین است یا یسار
[B][M1]در بزم رشک برده برو شاخ در خزان[M2]در بذل شرم خورده از او ابر در بهار
[B][M1]اصل وجود اوست که از بیخ فرع اوی[M2]دارد همان نظام که از هفت و از چهار
[B][M1]گفتا که دست نایب سلطان شرق و غرب[M2]آن از جهان گزیده و دستور شهریار
[B][M1]مودود احمد عصمی کز نفاذ امر[M2]دارد زمام گیتی در دست اختیار
[B][M1]گفتم که چیست آن تن بی‌جان که در صبی[M2]بودی صباش دایه و مادرش جویبار
[B][M1]زو موج فتنه ساکن و او روز و شب دوان[M2]زو ملک شاه فربه و او سال و مه نزار
[B][M1]گه در مزاج حرف نهد نفس ناطقه[M2]گه در کنار نطق کند در شاهوار
[B][M1]گفتا که کلک نایب دستور شرق و غرب[M2]آن لطف گاه بر و سیاست به روز بار
[B][M1]مودود احمد عصمی کز مکان اوست[M2]بنیاد دین و قاعدهٔ دولت استوار
[B][M1]گفتم قصیده‌ای اگرت امتحان کنم[M2]در مدح این خلاصهٔ مقصود روزگار
[B][M1]طبعت بدان قیام تواند نمود گفت[M2]کم‌گوی قصه، خیز دوات و قلم بیار
[B][M1]برخاستم دوات و قلم بردمش به پیش[M2]آن یار ناگزیر و رفیق سخن‌گزار
[B][M1]برداشت کلک و کاغذ و فرفر فرونوشت[M2]بر فور این قصیدهٔ مطبوع آبدار
[A]
[B][M1]باد شبگیری نسیم آورد باز از جویبار[M2]ابر آذاری علم افراشت باز از کوهسار
[B][M1]این چو پیکان بشارت‌بر، شتابان در هوا[M2]وان چو پیلان جواهرکش خرامان در قطار
[B][M1]گه معطر خاک دشت از باد کافوری نسیم[M2]گه مرصع سنگ کوه از ابر مرواریدبار
[B][M1]بوی خاک از نرگس و سوسن چو مشک تبتی[M2]روی باغ از لاله و نسرین چو نقش قندهار
[B][M1]مرحبا بویی که عطارش نباشد در میان[M2]حبذا نقشی که نقاشش نباشد آشکار
[B][M1]ابر اگر عاشق نشد چون من چرا گرید همی[M2]باد اگر شیدا نشد چون من چرا شد بی‌قرار
[B][M1]مست اگر بلبل شدست از خوردن مل پس چراست[M2]چهرهٔ گل با فروغ و چشم نرگس پر خمار
[B][M1]رونق بازار بت‌رویان بشد زیرا که بود[M2]بوی خطشان گلستان و رنگ رخشان لاله‌زار
[B][M1]باده خور چون لاله و گل زانکه اندر کوه و دشت[M2]لاله می‌روید ز خارا گل همی روید ز خار
[B][M1]باده خوردن خوش بود بر گل به هنگام صبوح[M2]توبه کردن بد بود خاصه در ایام بهار
[B][M1]بر گل سوری می صافی حلالست و مباح[M2]خاصه اندر مجلس صدر جهان فخر کبار
[B][M1]مجلس عالی علاء الدین که از دست سخاش[M2]زر ز کان خواهد امان و در ز دریا زینهار
[B][M1]عالم علم و سپهر جود محمود آنکه هست[M2]افتخار روزگار و اختیار شهریار
[B][M1]دست جود آسمان از دست جودش مایه‌خواه[M2]نقد جاه اختران بر سنگ قدرش کم‌عیار
[B][M1]عقل پروردست گویی روح او را در ازل[M2]روح پروردست گویی شخص او را برکنار
[B][M1]راست‌کاری پیشه کردست از برای آنکه نیست[M2]در قیامت هیچکس جز راستکاران رستگار
[B][M1]کی شود عالم از او خالی که از بهر بقاش[M2]کرد ایزد روز مولودش فنا را سنگسار
[B][M1]زاب و آتش برد روح و رای او پاکی و نور[M2]چون ز باد و خاک طبع و حلم او لطف و وقار
[B][M1]خواستند از حلم و رای او زمین و آسمان[M2]هریکی در خورد خود چیزی ز روی افتخار
[B][M1]خود او چون زان سؤال آگه شد اندر حال داد[M2]کوه این را خلعت و خورشید آنرا یادگار
[B][M1]ابر جودش گر به نیسان قطره بارد بر زمین[M2]تا قیامت با درم آید برون دست چنار
[B][M1]ای به جنب همت تو پایهٔ اجرام پست[M2]وی به پیش طلعت تو چشمهٔ خورشید تار
[B][M1]دارد از لطف تو برجیس و ز قهر تو زحل[M2]این سعادت مستفاد و آن نحوست مستعار
[B][M1]در پناه درگه اقبال و بام قدرتست[M2]هفت کوکب در مسیر و نه سپهر اندر مدار
[B][M1]ورکسی گوید نشاید بود گویم پس چراست[M2]این نه آنرا پاسبان وان هفت این را پرده‌دار
[B][M1]فضل یزدان هست سال و مه یسارت را یمین[M2]رای سلطان هست روز و شب یمینت را یسار
[B][M1]هر لباسی کز شرف پوشید شخص دولتت[M2]رفعتش بودست پود و عصمتش بودست تار
[B][M1]گر شود در سنگ پنهان دشمنت همچون کشف[M2]ور شود در خاک متواری حسودت همچو مار
[B][M1]حزم تو آنرا چو ناقه آورد بیرون ز سنگ[M2]چو عزیمت هیبت و خشمت برآرد زان دمار
[B][M1]هست مضمر گویی اندر طاعت و عصیان تو[M2]نام و ننگ و خیر و شر و لطف و قهر و فخر و عار
[B][M1]مادحت را گر معانی سست و الفاظ ابترست[M2]زاهل معنی لاجرم کس نیست او را خواستار
[B][M1]هرکه در بند صور ماند به معنی کی رسد[M2]مرد کو صورت پرست آمد بود معنی‌گذار
[B][M1]لیک ار یک روز بر درگاه تو باشد به پای[M2]پایگاهی یابد از اقران فزون در روزگار
[B][M1]طبع گنگش بی‌زبان گویا شود چون کلک تو[M2]گرچه کلک تو کمر بندد به پیشت بنده‌وار
[B][M1]گرچه نزد هیچ دیار این زمان مقبول نیست[M2]گردد از تعریف تو صاحب قبول این دیار
[B][M1]سغبهٔ او باشد امروز آنکه منکر بود دی[M2]طاعت او دارد امسال آنکه عصیان داشت پار
[B][M1]تا زند باد خزان بر شاخها زر و درم[M2]تا کند باد صبا در باغها نقش و نگار
[B][M1]شاخ اقبالت چو باغ از ابر نیسان باد سبز[M2]شخص بدخواهت چو برگ از باد دی زرد و نزار
[B][M1]چهرهٔ بدخواهت از انده چو آبی باد زرد[M2]سینهٔ بد گوت پر خون از تفکر چون انار
[B][M1]شادمان در دولت عالی و جاه بی‌کران[M2]کامران از نعمت باقی و عمر بی‌کنار
[A]
[B][M1]هندویی کز مژگان کرد مرا لاله قطار[M2]سوخت از آتش غم جان مرا هندووار
[B][M1]لاله راندن به دم و سوختن اندر آتش[M2]هندوان دست ببردند بدین هر دو نگار
[B][M1]هندوانه دو عمل پیش گرفت او یارب[M2]داری از هر دو عمل یار مرا برخوردار
[B][M1]هندوان را چه اگر گرم و تر آمد به مزاج[M2]عشقشان در دل از آن گرمتر آمد صدبار
[B][M1]عشق هندو به همه حال بود سوزان‌تر[M2]که در انگشت بود عادت سوزانی نار
[B][M1]اتفاق فلکی بود و قضای ازلی[M2]عشق را بر سر من رفته یکایک سر و کار
[B][M1]دیدم از پنجرهٔ حجرهٔ نخاس او را[M2]او به کاشانه بد و من به میان بازار
[B][M1]هم بر آن‌گونه که از پنجرهٔ ابر به شب[M2]رخ رخشندهٔ مه بیند مرد نظار
[B][M1]کشی و چابکیش دیدم و با خود گفتم[M2]اینت افسونگر هندو نسب جادو سار
[B][M1]به فسون بین که بدانگونه مسخر کردست[M2]هم به بالای خود از عنبر و از مشک دو مار
[B][M1]آنکه دلال دو گیسوی پر از عطر ویست[M2]نیست دلال درین مرتبه هست او عطار
[B][M1]زنخش چیست یکی گوی بلورین در مشک[M2]ابرویش چیست دو چوگان طلی کرده نگار
[B][M1]دمچهٔ چشم کدامست و دماوند کدام[M2]حلقهٔ زلف کدامست و کدامست تتار
[B][M1]آنکه آن حور که او را دل احرار بهشت[M2]وانکه آن بت که ورا جان عزیزان فرخار
[B][M1]گو بیا روی ببین اینک وانگه به دو دست[M2]زو نگهدار به دل و دین خود ای صومعه‌دار
[B][M1]من در آن صورت او عاجز و حیران مانده[M2]دیده در وی نگران و دل از اندیشه فکار
[B][M1]هندوانه عملی کرد وی و من غافل[M2]دلم از سینه برآورده و از فرق دمار
[B][M1]جادویی کردن جادو بچه آسان باشد[M2]نبود بط بچه را اشنهٔ دریا دشوار
[B][M1]چون به ناگاه فرود آمد از آن حجره به شیب[M2]همچو کبکی که خرامنده شود از کهسار
[B][M1]پای من خشک فرومانده ز رفتار و مرا[M2]نیست بر خشک زمین پای من و گل ستوار
[B][M1]گفتم ای رشک بتان عشق مبارک بادم[M2]که گرفتم غم عشق تو به صد مهر کنار
[B][M1]خنده می‌آمدش و بسته همی داشت دو لب[M2]کانچنان خنده نبینی ز گل هیچ بهار
[B][M1]گفت اگر زر بودت عشق مبارک بادت[M2]که به زر پای رسد بر سر نجم سیار
[B][M1]از خداوند مرا گر بخری فردا شب[M2]برخوری از من و از وصل من اندوه مدار
[B][M1]گفتم ار زر نبود پس چه بود تدبیرم[M2]گفت یک بدرهٔ زر فکر کن و ریش مخار
[B][M1]دلم از جا بشد ناگه و بخروشیدم[M2]جامه بدریدم و اشک از مژگان کرد نثار
[B][M1]نوحهٔ زار همی کردم و می‌گفتم وای[M2]اینت بی‌سیمی و با سیم همی آید یار
[B][M1]دلش از زاری و از نوحهٔ من باز بسوخت[M2]به نوازش بگشاد آن دو لب شکربار
[B][M1]گفت مخروش ترا راه نمایم که چه کن[M2]رو بر خواجهٔ خود شعر برو سیم بیار
[B][M1]خواجهٔ عادل عالم خلف حاتم طی[M2]معطی دهر جلال‌الوزرا شمع دیار
[B][M1]آنکه آسان به کم از تو مثلا داده بود[M2]ده به از من به یکی راه ترا نه صدبار
[B][M1]نه بسنجد چهل از من به جوی در چشمش[M2]نه بهای چو منی بگذرد از چل دینار
[B][M1]رو میندیش که از بهر توام بخریدی[M2]به مثل قیمت من گر بگذشتی ز هزار
[B][M1]گفتم ای دوست نکوراه نمودی تو ولی[M2]با خداوند کرا زهره از این سان گفتار
[B][M1]گفت لا حول و لا قوة الا بالله[M2]این چه گل بود که بشکفت میانش پرخار
[B][M1]او چو برگشت و خرامان شد از آنجای وداع[M2]که نحوست کند از چرخ بر آنجای نثار
[B][M1]درد بی‌سیمیم آورد به سوی خانه[M2]چو گنه کاری حاشا که برندش سوی دار
[B][M1]در ببستم بدو زنجیر هم از اول شب[M2]پشت کردم سوی در روی به سوی دیوار
[B][M1]گفتم امشب بسزا بر سر بی‌سیمی خویش[M2]تا گه صبح یکی ناله کنم زارازار
[B][M1]اشک راندم که همی غرقه شدی کشتی نوح[M2]آه کردم که همی خیمه بیفکندی نار
[B][M1]هر شراری که برانداخت دل از روی رهی[M2]بر فلک دیدم رخشان شده انجم کردار
[B][M1]من درین دمدمهٔ کار که سیمرغ سحر[M2]به یکی جوی پر از شیر فرو زد منقار
[B][M1]گرمی و تری آن شیر همانا که مرا[M2]به سوی مغز همان لحظه برآورد بخار
[B][M1]تا زدم چشم ولی نعمت خود را دیدم[M2]بر نهالی به زر بر طرف صفهٔ بار
[B][M1]گفت ای انوری آخر چه فتادست ترا[M2]که فرو رفته‌ای و غمزده چون بوتیمار
[B][M1]پیشتر رفتم و با خواجه به یکبار به شرح[M2]قصهٔ عشق کنیزک همه کردم تکرار
[B][M1]خوش بخندید و مرا گفت سیه‌کار کسی[M2]گفتم از خواجه سیه به نبود رنگ‌نگار
[B][M1]هم در آن لحظه بفرمود یکی را که برو[M2]بخر این بدره بیار و به ثناگوی سپار
[B][M1]رفت و بخرید و بیاورد و به من بنده سپرد[M2]دست دلدار گرفتم شدم آنگه بیدار
[B][M1]نه ولی‌نعمت من بود و نه معشوقهٔ من[M2]راست من با تن خود خفته چو با سگ شنغار
[B][M1]وز همه نادره‌تر آنکه عطا خواست عطا[M2]تا بر خواب گزارنده گرو شد دستار
[B][M1]ویحک ای چرخ منم مانده سری پر سودا[M2]از جهان این سر و سودا به من ارزانی دار
[B][M1]دور ادبار تو تا چند به پایان آرم[M2]دور اقبال اگر هست بیار ای دیار
[B][M1]ای کریمی و حلیمی که ز نسل آدم[M2]کرم و حلم ترا آمده بی‌استغفار
[B][M1]از کریمی و حلیمی است که می بنیوشی[M2]نعرهٔ زاغ و زغن چون نغم موسیقار
[B][M1]گرچه از قصه درازی ببرد شیرینی[M2]کی بود از بر هفتاد ترش بوالغنجار
[B][M1]همه به قدر تو که کوتاه نخواهم کردن[M2]تا ببینم که دهی تا شب قدرم دیدار
[B][M1]ناز بنده که کشد جز که خداوند کریم[M2]ناز حسان که کشد جز که رسول مختار
[B][M1]من برآنم که مدیح تو بخوانم برخاک[M2]تا شود خاک سیه کن‌فیکون زر عیار
[B][M1]وانگهی زر بدهم کار چو زر خوب کنم[M2]بیش چون زر نکنم در طلب زر رخسار
[B][M1]راست گویم چو کف راد گهربار تو هست[M2]منت زر شدن خاک سیاهم به چکار
[B][M1]آفتاب فلک‌آرای تو بر جای بود[M2]جای باشد که جهان را ز چراغ آید عار
[B][M1]تا به نزدیک سر و صدر اطبا آفاق[M2]عشق بیماری دل باشد و عاشق بیمار
[B][M1]دل من باد گرفتار چنین بیماری[M2]تو خداوند مرا داشته هردم تیمار
[A]
[B][M1]دی بامداد عید که بر صدر روزگار[M2]هر روز عید باد به تایید کردگار
[B][M1]بر عادت از وثاق به صحرا برون شدم[M2]با یک دو آشنا هم از ابناء روزگار
[B][M1]در سر خمار باده و بر لب نشاط می[M2]در جان هوای صاحب و در دل وفای یار
[B][M1]اسبی چنانکه دانی زیر از میانه زیر[M2]وز کاهلی که بود نه سک‌سک نه راهوار
[B][M1]در خفت و خیز مانده همه راه عیدگاه[M2]من گاه زو پیاده و گاهی برو سوار
[B][M1]نه از غبار خاسته بیرون شدی به زور[M2]نه از زمین خسته برانگیختی غبار
[B][M1]راضی نشد بدان که پیاده شوم ازو[M2]از فرط ضعف خواست که بر من شود سوار
[B][M1]گه طعنه‌ای ازین که رکابش دراز کن[M2]گه بذله‌ای از آن که عنانش فرو گذار
[B][M1]من واله و خجل به تحیر فرو شده[M2]چشمی سوی یمینم و گوشی سوی یسار
[B][M1]تا طعنهٔ که میدهدم باز طیرگی[M2]تا بذلهٔ که می‌کندم باز شرمسار
[B][M1]شاگردکی که داشتم از پی همی دوید[M2]گفتم که خیر هست، مرا گفت بازدار
[B][M1]تو گرم کرده اسب به نظاره‌گاه عید[M2]عید تو در وثاق نشسته در انتظار
[B][M1]عیدی چگونه عیدی چون تنگها شکر[M2]چه تنگها شکر که به خروارها نگار
[B][M1]گفتم کلید حجره به من ده تو برنشین[M2]این مرده ریگ را تو به آهستگی بیار
[B][M1]القصه بازگشتم و رفتم به خانه زود[M2]در باز کرد و باز ببست از پس استوار
[B][M1]بر عادت گذشته به نزدیک او شدم[M2]آغوش باز کرد که هین بوس و هان کنار
[B][M1]در من نظر نکرد چو گفتم چه کرده‌ام[M2]گفت ای ندانمت که چگویم هزار بار
[B][M1]امروز روز عید و تو در شهر تن زده[M2]فردا ترا چگوید دستور شهریار
[B][M1]بد خدمتی اساس نهادی تو ناخلف[M2]گردندگی به پیشه گرفتی تو نابکار
[B][M1]گفتم چگویمت که درین حق به دست تست[M2]ای ناگزیر عاشق و معشوق حق‌گزار
[B][M1]لیکن ز شرم آنکه درین هفته بیشتر[M2]شب در شراب بوده‌ام و روز در خمار
[B][M1]ترتیب خدمتی که بباید نکرده‌ام[M2]کمتر برای تهنیتی بیتکی سه چار
[B][M1]گفتا گرت ز گفتهٔ خود قطعه‌ای دهم[M2]مانند قطعهای تو مطبوع و آبدار
[B][M1]گفتم که این نخست خداوندی تو نیست[M2]ای انوریت بنده و چون انوری هزار
[B][M1]پس گفتمش که بیتی ده بر ولا بخوان[M2]تا چیست وزن و قافیه چون برده‌ای به کار
[B][M1]آغاز کرد مطلع و آواز برکشید[M2]وانگاه چه روایت چون در شاهوار
[A]
[B][M1]ای به خوبی و خرمی چو بهار[M2]گشته در دیدها بهار نگار
[B][M1]عرصهٔ صحن تو بهشت هوا[M2]ذروهٔ سقف تو سپهر عیار
[B][M1]از سپهرت به رفعت آمده ننگ[M2]وز بهشتت به نزهت آمده عار
[B][M1]گشته باطل ز عکس دیوارت[M2]آن دورنگی که داشت لیل و نهار
[B][M1]در تو از مشکلات موسیقی[M2]هرچه تقریر کرده موسیقار
[B][M1]کرده زان پس مکرران صدات[M2]هم بر آن پرده سالها تکرار
[B][M1]معتدل عالمی که در تو طیور[M2]همه هم ساکن‌اند و هم طیار
[B][M1]بلعجب عرصه‌ای که در تو وحوش[M2]همه هم ثابتند و هم سیار
[B][M1]کرگ تو پیل کشته بر تارک[M2]باز تو کبک خسته در منقار
[B][M1]شیر و گاو تو بی‌نزاع و غضب[M2]ابدالدهر مانده در بیکار
[B][M1]تیغ ترکان رزمگاه ترا[M2]آسمان کرده ایمن از زنگار
[B][M1]جام ساقی بزمگاه ترا[M2]می‌پرستان نه مست و نه هشیار
[B][M1]موج در جوی تو فلک سرعت[M2]مرغ بر بام تو ملک هنجار
[B][M1]با تو رضوان نهاده پیش بهشت[M2]چند کرت عصا و پا افزار
[B][M1]عمرها در عمارتت بوده[M2]دهر مزدور و آسمان معمار
[B][M1]سحر نقش ترا نموده سجود[M2]مردم دیدها هزار هزار
[B][M1]بزمگاه ترا هلال قدح[M2]همه وقتی پر آفتاب عقار
[B][M1]دیلم و ترک رزمگاه ترا[M2]هیچ کاری دگر نه جز پیکار
[B][M1]رمح این چون شهاب آتش‌سوز[M2]تیغ آن چون مجره گوهردار
[B][M1]وحش و طیر شکارگاه ترا[M2]خامه بی‌اضطراب داده قرار
[B][M1]سایهٔ تو چنان کشیده شدست[M2]کافتابش نمی‌رسد به کنار
[B][M1]پایهٔ تو چنان رفیع شدست[M2]کاسمان را فرود اوست مدار
[B][M1]آسمان زیر دست پایهٔ تست[M2]ورنه کردی ستاره بر تو نثار
[B][M1]باغ میمونت را نشسته مدام[M2]همچو مرغان فرشته بر دیوار
[B][M1]طارم قدر تو چو گردون نه[M2]چمن صحن تو چو ارکان چار
[B][M1]رستنیهاش چون نبات بهشت[M2]فارغ از گردش خزان و بهار
[B][M1]سوسنش همچو منهیان گویا[M2]نرگسش همچو عاشقان بیدار
[B][M1]یک دم از طفل و بالغش خالی[M2]دایهٔ نشو را نبوده کنار
[B][M1]پنجهٔ سرو او به خنجر بید[M2]بی‌گنه بر دریده سینهٔ نار
[B][M1]سایهٔ بید او به چهرهٔ روز[M2]بی‌سبب در کشیده چادر قار
[B][M1]صدف افکنده موج برکهٔ او[M2]همه اطراف خویش دریاوار
[B][M1]فضلهٔ سرخ بید او مرجان[M2]لؤلؤ سنگ ریز او شهوار
[B][M1]در عالیش بر زبان صریر[M2]مرحبا گوی ز ایران هموار
[B][M1]نابسوده در او ز پاس وزیر[M2]سر زلف بنفشه دست چنار
[B][M1]آن قدر قدرت قضا پیمان[M2]آن ملک سیرت ملوک آثار
[B][M1]ناصرالدین که شاخ نصرت و دین[M2]ندهد بی‌بهار عدلش بار
[B][M1]طاهربن مظفر آنکه ظفر[M2]همه بر درگهش گذارد کار
[B][M1]آنکه بفزود کلک را رونق[M2]وانکه بشکست تیغ را بازار
[B][M1]وانکه جز باس او ندارد زرد[M2]فتنهای زمانه را رخسار
[B][M1]دست رایش بکوفت حلقهٔ غیب[M2]برکشیدند از درون مسمار
[B][M1]دولتش را چو چرخ استیلا[M2]همتش را چو بحر استظهار
[B][M1]بوی باسش مشام فتنه نیافت[M2]رخت برداشت رنگش از رخسار
[B][M1]نه معالیش پایمال قیاس[M2]نه ایادیش زیردست شمار
[B][M1]کار عزمش به ساختن آسان[M2]غور حزمش به یافتن دشوار
[B][M1]دست جودش همیشه بر سر خلق[M2]پای خصمش مدام بر دم مار
[B][M1]کرده چرخش به سروری تسلیم[M2]داده دهرش به بندگی اقرار
[B][M1]رایت او به جنبش اندک[M2]خانه‌پرداز فتنهٔ بسیار
[B][M1]روزگارش به طبع گفته بگیر[M2]هرچه رایش به حکم گفته بیار
[B][M1]بسته با حکم از قضا بیعت[M2]گفته با کلک او قدر اسرار
[B][M1]داشته شیر چرخ را دایم[M2]سایهٔ شیر رایتش به شکار
[B][M1]به بزرگیش کاینا من کان[M2]داده یک عزم و یک زبان اقرار
[B][M1]کرده دوش یهود را تهدید[M2]احتساب سیاستش به غیار
[B][M1]تا جهان لاف بندگیش زدست[M2]سرو ماندست و سوسن از احرار
[B][M1]از عجب لا اله الا الله[M2]چون کنند آفتاب را انکار
[B][M1]ای قضا بر در تو جویان جاه[M2]وی قدر بر در تو خواهان بار
[B][M1]مسرع حکم تو زمانه نورد[M2]شعلهٔ باس تو ستاره شرار
[B][M1]کوه را با طلایهٔ حلمت[M2]گشته قایم جهادهای وقار
[B][M1]جیش عزمت دلیل بوده بسی[M2]فتنه را در مضیقها به عثار
[B][M1]رایتت آیتی است حق‌گستر[M2]قلمت معجزیست باطل خوار
[B][M1]رتبت کلک دست تو بفزود[M2]تا جهان را مشیر گشت و مشار
[B][M1]چه عجب زانکه خود مربی نیست[M2]کلک را در جهان چو دریا بار
[B][M1]دهرش از انقیاد گفته بگیر[M2]هرچه رایش به حکم گفته بیار
[B][M1]صاحبانی چرا از آنکه فلک[M2]دارد از من بدین سخن آزار
[B][M1]اندرین روزها به عادت خویش[M2]مگر اندر میان خواب و خمار
[B][M1]بیتکی چند می‌تراشیدم[M2]زین شتر گربه شعر ناهموار
[B][M1]منشی فکرتم چو از دو طرف[M2]گشت معنی ستان و لفظ سپار
[B][M1]گفتمت صاحبا فلک بشنید[M2]گفت هان ای سلیم‌دل زنهار
[B][M1]این ندا هیچ در سخن منشان[M2]وین سخن بیش بر زبان مگذار
[B][M1]آنکه توقیع او کند تعیین[M2]خسرو و صاحب و سپهسالار
[B][M1]وانکه دارند در مراتب ملک[M2]بندگانش ملوک را تیمار
[B][M1]آنکه امرش دهد به خاک مسیر[M2]وانکه نهیش دهد به باد قرار
[B][M1]وانکه هرگز به هیچ وجه ندید[M2]فلکش جز به آب و آینه یار
[B][M1]وانکه از روی کبریا دربست[M2]نه به عون سپاه و عرض سوار
[B][M1]وانکه جز عزم او نجنباند[M2]رایت فتح را به گیر و به دار
[B][M1]تخت خاقان بگوشهٔ بالش[M2]تاج قیصر به ریشهٔ دستار
[B][M1]صاحبش خوانی ای کذی و کذی[M2]هان گرت می‌نخارد استغفار
[B][M1]ای در آن پایه کز بلندی هست[M2]از ورای ولایت گفتار
[B][M1]نیست از تیر چرخ ناطق‌تر[M2]دست از نطق زید و عمرو بدار
[B][M1]به خدای ار بدین مقام رسد[M2]هم شود بی‌زبانتر از سوفار
[B][M1]من دلیری همی کنم ورنه[M2]بر بساط تو از صغار و کبار
[B][M1]هیچ صاحب سخن نیارد کرد[M2]این چنین بر سخنوری اصرار
[B][M1]تا بود بزم زهروی را گل[M2]تا بود تیر عقربی را خار
[B][M1]فلک مجلست ز زهره‌رخان[M2]باد چونان که بشکفد گلزار
[B][M1]دور فرمان دهیت همچو ابد[M2]پای بیرون نهاده از مقدار
[B][M1]داعیان دوام دولت تو[M2]انس و جان بالعشی و الابکار
[B][M1]جاهت از حرز و حفظ مستغنی[M2]جانت از عمر و مال برخوردار
[A]
[B][M1]شب و شمع و شکر و بوی گل و باد بهار[M2]می و معشوق و دف و رود و نی و بوس و کنار
[B][M1]سبزه و آب گل‌افشان و صبوحی در باغ[M2]نالهٔ بلبل و آواز بت سیم عذار
[B][M1]خوش بود خاصه کسی را که توانایی هست[M2]وای بر آنکه دلی دارد و آنهم افکار
[B][M1]نوبهار آمد و هنگام طرب در گلزار[M2]چه بهاری که ز دلها ببرد صبر و قرار
[B][M1]ساقیا خیز که گل رشک رخ حورا شد[M2]بوستان جنت و می کوثر و طوبیست چنار
[B][M1]مرده خواهد که بجنبد به چنین وقت از جا[M2]کشته خواهد که ز خون لاله کند با گلنار
[B][M1]کار می‌ساز که بی‌می نتوان رفت به باغ[M2]مست رو سوی چمن تات کند باغ نثار
[B][M1]بلبل شیفته مست است و گل و سرو و سمن[M2]نپسندند که او مست بود ما هشیار
[B][M1]باد نوروز سحرگه چو به بستان بگذشت[M2]گل صد برگ برون رست ز پیرامن خار
[B][M1]چرب‌دستی فلک بین تو که بی‌خامه و رنگ[M2]کرد اطراف چمن را همه پر نقش و نگار
[B][M1]نقش‌بندی هوا باز نگه کن بر گل[M2]که دو صد دایره بر دایره زد بی‌پرگار
[B][M1]شکل غنچه است چو پیکان که بود بر آتش[M2]برگ بیدست چو تیغی که برآرد زنگار
[B][M1]گل نارست درخشنده چو یاقوتین جام[M2]دانهٔ نار چو لل و چو در جست انار
[B][M1]طفل غنچه عرق آورده ز تب بر رخ از آن[M2]مادر ابر همی اشک برو بارد زار
[B][M1]دی گل سرخ و سهی سرو رسیدند به هم[M2]در میان آمدشان گفت و شنودی بسیار
[B][M1]گل همی گفت ترا نیست بر من قیمت[M2]سرو می‌گفت ترا نیست بر من مقدار
[B][M1]گل ازو طیره شد و گفت که ای بی‌معنی[M2]دم خوبی زنی آخر به کدام استظهار
[B][M1]گویی آزادم و بر یک قدمی پیوسته[M2]دعوی رقص نمایی و نداری رفتار
[B][M1]سرو لرزان شد و زان طعنه به گل گفت که من[M2]پای برجایم و همچون تو نیم دست‌گذار
[B][M1]سالها بودم در باغ و ندیدم رخ شهر[M2]تو که دوش آمدی امروز شدی در بازار
[B][M1]گل دگربار برآشفت و بدو گفت که من[M2]هر به یک سال یکی هفته نمایم دیدار
[B][M1]نه پس از یازده مه بودن من در پرده[M2]که کنون نیز بپوشم رخ و بنشینم زار
[B][M1]سوی شهر از پی آن رفتم تا دریابم[M2]بزم خورشید زمین سایهٔ حق فخر کبار
[B][M1]نازش ملک و ملک ناصر دین قتلغ شاه[M2]که بدو فخر کند تخت به روزی صدبار
[B][M1]آن جوان بخت شه پاکدل پاک‌سرشت[M2]آن نکوسیرت نیکوسیر نیکوکار
[B][M1]آن خردمند هنردوست که کردست خجل[M2]بحر و کان را به گه بذل یمینش ز یسار
[B][M1]کف او ضامن ارزاق وحوشست و طیور[M2]در او قبلهٔ ارکان بلادست و دیار
[B][M1]خه‌خه ای قدر ترا طارم گردون کرسی[M2]زه زه ای رای ترا صبح منیر آینه‌دار
[B][M1]هرچه گویم به مدیح تو و گویند کسان[M2]تو از آن بیشتری نیست در آن هیچ انکار
[B][M1]منکران همه عالم چو رسیدند به تو[M2]بر تمیز و خرد و خلق تو کردند اقرار
[B][M1]احتشام تو درختی است به غایت عالی[M2]که نشاط و طرب و ناز و نعیم آرد بار
[B][M1]تو سلیمانی و زیر تو فرس تخت روان[M2]تخت از معجزه بر باد نشسته چو غبار
[B][M1]چون کدو خصم تو گردنکش اگر شد چه شود[M2]هم تواش باز کنی پوست ز تن همچو خیار
[B][M1]با همه سرکشی توسن گردون چو شتر[M2]دست حکم تو ببینیش درون کرد مهار
[B][M1]نیست جز کلک تو گر کلک بود مشک‌فشان[M2]نیست جز طبع تو گر طبع بود گوهربار
[B][M1]همچو باران به نشیب افتد بدخواه تو باز[M2]گر به بالاکشدش چرخ دو صد ره چو بخار
[B][M1]دشمنت را چو خرد نیست اگر گنج نهد[M2]نشود مالک دینار به ملک و دینار
[B][M1]نشود مشک اگر چند فراوان ماند[M2]جگر سوخته در نافهٔ آهوی تتار
[B][M1]علم دولت تو میخ زمین است و زمان[M2]عزت ذات شریفت شرف لیل و نهار
[B][M1]ده ره از نه فلک ایام شنیدست صریح[M2]که تویی واسطهٔ هفت و شش و پنج و چهار
[B][M1]گر چو فرعون لعین خصم تو در بحر شود[M2]موکب موسویت گرد برآرد ز بحار
[B][M1]باز تمکین تو هرجا که به پرواز آید[M2]سر فرو دزدد بدخواه تو چون بوتیمار
[B][M1]گرد نبندد کمر مهر تو چون مور عدوت[M2]زود از پوست برون آردش ایام چو مار
[B][M1]تو چنانی که در آفاق ترا نیست نظیر[M2]به صفا و به حیا و به ثبات و به وقار
[B][M1]باز اخوان خردمند ترا چتوان گفت[M2]زیرک و فاضل و دشمن‌شکن و کارگذار
[B][M1]سرورا، پاکدلا، زین فلک بی‌سر و پا[M2]زندگانی رهی گشت به غایت دشوار
[B][M1]نقد می‌بایدم امروز ز خدمت صد چیز[M2]نقدتر از همه حالی فرجی و دستار
[B][M1]بندگانند فراوان ز تو با نعمت و ناز[M2]بنده را نیز چه باشد هم از ایشان انگار
[B][M1]وقت آنست که خواهی ز کرم کلک و دوات[M2]بدری پارهٔ کاغذ ز کنار طومار
[B][M1]بر هر آن کس که براتم بنویسی شاید[M2]به کمال‌الدین باری ننویسی زنهار
[B][M1]زانکه آن ظالم بی‌رحم یکی حبه نداد[M2]زان زر و جامه و کرباس و کتان من پار
[B][M1]آن کمالی که چو نقصان من آمد در پیش[M2]زان ندیدم من از آن هدیهٔ شاهی آثار
[B][M1]هجو کی خواستمش گفت ولی ترسیدم[M2]که نه بر طبع ملک راست بود آن گفتار
[B][M1]بحلش کردم اگر چند که او ظالم بود[M2]با ویم بیش از این نیز مبادا سر و کار
[B][M1]تا جهان ماند، ماناد وجودت به جهان[M2]بادی از بخت و جوانی و جهان برخوردار
[B][M1]دوستان جمع و ندیمان خوش و دولت باقی[M2]سر تو سبز و دلت شاد و تنت بی‌آزار
[B][M1]عید فرخنده و در عید به رسم قربان[M2]سر بریده عدویت همچو شتر زار و نزار
[A]
[B][M1]آب چشمم گشت پر خون زاتش هجران یار[M2]هست باد سرد من بر خاک از آن کافور بار
[B][M1]آب و آتش دارم از هجران او در چشم و دل[M2]از دل چون بادم از دوران گردون خاکسار
[B][M1]آب چشمم ز آتش دل نزهت جان می‌برد[M2]همچو باد تند کاه از روی خاک اندر قفار
[B][M1]گر ز آب وصل او این آتش دل کم کنم[M2]من چو باد از خاک کوی او شوم عنبر عذار
[B][M1]تا در آب چشمم و در آتش دل از فراق[M2]همچو بادم من ز خاکی و دویی روزگار
[B][M1]زآب چشم و زآتش دل گر بخواهم در جهان[M2]باد را پنهان کنم در خاک من همچون شرار
[B][M1]آب چشمم زآتش هجران چنان رنگین شدست[M2]کز رخ باد بهاری خاک کوه لاله‌زار
[B][M1]آب چشم و آتش دل را ندارم هیچ دفع[M2]جز نسیم باد مدح و خاک پای شهریار
[B][M1]خسروی کز آب لطف و آتش شمشیر او[M2]باد بی‌مقدار گشت از دشمن چون خاک خوار
[B][M1]سنجر آن کز آب و آتش گرد و گل پیدا کند[M2]مهر و کین او چو باد و خاک از تیر بهار
[B][M1]آنکه آب و آتش انگیزند تیغ و تیر او[M2]از دل باد هوا و خاک میدان روز کار
[B][M1]پادشاهی کاب و آتش صولتش را چاکرند[M2]باد را از خاک سم مرکبش هست افتخار
[B][M1]گر رسد بر آب دریا آتش شمشیر او[M2]همچو باد از خاک دریاها برآرد او دمار
[B][M1]آب گردد همچو آتش در دهان آن کسی[M2]کو ندارد همچو باد از خاک درگاهش مدار
[B][M1]آب اگر بر آتش آید از نهیب عدل او[M2]بی‌گمان گردند همچون باد و خاک آموزگار
[B][M1]هست اندر دست آب و گوش آتش در جهان[M2]باد تاثیرش سوار و خاک عدلش گوشوار
[B][M1]کی شدندی آب و آتش در جهان هریک پدید[M2]گر نگشتی باد اقبالش درین خاک آشکار
[B][M1]از وجود جود و آب و آتش اقبال اوست[M2]باد را پاکیزگی و خاک را پر در کنار
[B][M1]ای خداوندی کز آب و آتش جود و سخات[M2]همچو باد و خاک مشهورند اندر هر دیار
[B][M1]تا بیابد آب روی از آتش اقبال تو[M2]باد دولت بر یمین و خاک نصرت بر یسار
[B][M1]انوری از آب مهر و آتش مدحت کند[M2]درج در نظم را چون باد بر خاکت نثار
[B][M1]تا نباشد آب و آتش نیکخواه یکدگر[M2]تا بود از باد و خاک اندر جهان گرد و غبار
[B][M1]همچو آب و آتشت خواهم بقای سرمدی[M2]تا چو باد از پیکر هر خاک گشته کامکار
[A]
[B][M1]دوش در هجر آن بت عیار[M2]تا به روزم نبود خواب و قرار
[B][M1]همه با ماه و زهره بودم انس[M2]همه با آه و ناله بودم کار
[B][M1]نه کسی یک زمان مرا مونس[M2]نه کسی یک نفس مرا غمخوار
[B][M1]همه بستر ز اشک من رنگین[M2]همه کشور ز آه من بیدار
[B][M1]رخم از خون چو لالهٔ خودرنگ[M2]اشکم از غم چو لؤلؤ شهوار
[B][M1]بر و رویم ز زخم دست کبود[M2]دل و جانم به تیر هجر فکار
[B][M1]رخم از رنج زرد همچو ترنج[M2]دلم از درد پاره همچو انار
[B][M1]نفسم سرد و سینه آتشگاه[M2]دهنم خشک و دیده طوفان‌بار
[B][M1]گاه چون شمع قوت آتش تیز[M2]گاه چون زیر جفت نالهٔ زار
[B][M1]دست بر سر زنان همی گفتم[M2]کای فلک دست از این ضعیف بدار
[B][M1]تن بفرسود چند ازین محنت[M2]جان بپالود چند از این آزار
[B][M1]تا کی این جور کردن پیوست[M2]چند از این نحس بودن هموار
[B][M1]برگذر از ره جفا و مرا[M2]روزکی چند بی‌غمی بگذار
[B][M1]طاقتم نیست از خدای بترس[M2]بیش ازینم به دست غم مسپار
[B][M1]این همی گفتم و همی کردم[M2]خاک بر سر ز گنبد دوار
[B][M1]یار چون نالهای من بشنید[M2]گفت با من به سر در آن شب تار
[B][M1]مکن ای انوری خروش و جزع[M2]که شدت بخت جفت و دولت یار
[B][M1]بار انده مکش که بار دگر[M2]برهانیدت ایزد از غم و بار
[B][M1]بند بگشود چرخ، تنگ مباش[M2]راه بنمود بخت، باک مدار
[B][M1]به تو آورد سعد گردون روی[M2]روی زی درگه خداوند آر
[B][M1]شمس دین پهلوان لشکر شاه[M2]پشت اسلام و قبلهٔ احرار
[B][M1]خاص سلطان اغلبک آنکه کفش[M2]در سخا هست همچو ابر بهار
[B][M1]موی بر سایلان زبان خواهد[M2]طبعش از بهر بخشش دینار
[B][M1]نظر لطف او بر آنکه فتاد[M2]باز رست از زمانهٔ غدار
[B][M1]زیر پر همای دولت او[M2]چه یکی تن چه صدهزار هزار
[B][M1]روز هیجا بر اسب که‌پیکر[M2]چو برون آید از پی پیکار
[B][M1]مرکب زهره طبع مه نعلش[M2]که تن باد پای خوش رفتار
[B][M1]گه زمین را کند ز پویه هوا[M2]گه هوا را زمین کند ز غبار
[B][M1]برباید شهاب ناوک او[M2]انجم از چرخ و نقش از دیوار
[B][M1]پیش او مار و مرغ در صف جنگ[M2]تحفه و هدیه از برای نثار
[B][M1]مهر آرد گرفته در دندان[M2]دیده آرد گرفته در منقار
[B][M1]سایهٔ رمح و عکس شمشیرش[M2]بگر بیفتد بر جبال و بحار
[B][M1]سنگ این خاک گردد از انده[M2]آب آن قیر گردد از تیمار
[B][M1]ای به ملکت چو وارث داود[M2]ای به مردی چو حیدر کرار
[B][M1]ای چو چرخت هزار مدحت‌گوی[M2]وی چو دهرت هزار خدمتگار
[B][M1]تا چو تیرست کار دولت تو[M2]بی‌زبانست خصم چون سوفار
[B][M1]تو بشادی نشین که گشت فلک[M2]خود برآرد ز دشمن تو دمار
[B][M1]بس ترا پشت نصرت یزدان[M2]بس ترا یار دولت دادار
[B][M1]آنکه در دیدهٔ تو دارد قدر[M2]وانکه بر درگه تو یابد بار
[B][M1]رفعت این را همی دهد تشریف[M2]دولت آنرا همی نهد مقدار
[B][M1]بنده نیز ار به حکم اومیدی[M2]مدحتی گفت ازو عجب مشمار
[B][M1]عالمی را چو از تو شاکر دید[M2]گشت در دام خدمت تو شکار
[B][M1]ور ز اقبال قربتی یابد[M2]پیش تخت تو چون صغار و کبار
[B][M1]جست از جور عالم جافی[M2]رست از مکر گیتی مکار
[B][M1]کرد در منزل قبول نزول[M2]گشت بر مرکب مراد سوار
[B][M1]تا نباشد به رنگ روز چو شب[M2]تا نباشد به فعل نور چو نار
[B][M1]شب اعدات را مباد کران[M2]روز شادیت را مباد کنار
[B][M1]پای بدگوی حاسدت در بند[M2]سر بدخواه و دشمنت بر دار
[A]
[B][M1]کای کاینات رابه وجود تو افتخار[M2]وی پیش از آفرینش و کم ز آفریدگار
[B][M1]ای صاحب ملک دل و صدر ملک نشان[M2]دستور بحر دست و خداوند کان یسار
[B][M1]امر تو همچو میل فلک باعث مسیر[M2]نهی تو همچو طبع زمین موجب قرار
[B][M1]از همت تو یافته افلاک طول و عرض[M2]وز مدت تو یافته ایام پود و تار
[B][M1]از سیر کلک تو همه آفاق در سکون[M2]وز سد حزم تو همه آفاق در حصار
[B][M1]یک‌چند بی‌شبانی حزم تو بوده‌اند[M2]گرگ ستم سمین، برهٔ عافیت نزار
[B][M1]پهلوی ملک بستر عدل آنگهی بسود[M2]کاقبال کرد بالش عالیت آشکار
[B][M1]جایی رسیده پاس تو کز بهر خواب امن[M2]بگرفت فتنه را هوس کوک و کو کنار
[B][M1]از خواب امن و مستی جود تو در وجود[M2]کس نیست جز که بخت تو بیدار و هوشیار
[B][M1]عدل تو سایه‌ایست که خورشید را ز عجز[M2]امکان پیسه کردن آن نیست در شمار
[B][M1]تا حشر منکسف نشود آفتاب اگر[M2]آید به زیر سایهٔ عدلت به زینهار
[B][M1]رای تو بر محیط فلک شعله‌ای کشید[M2]در سقف او هنوز سفر می‌کند شرار
[B][M1]حلم تو بر بسیط زمین سایه‌ای فکند[M2]طبع اندرو هنوز دفین می‌نهد وقار
[B][M1]قهر تو گر طلایه به دریا کشد شود[M2]در در صمیم حلق صدف دانهٔ انار
[B][M1]ور یک نسیم حلق تو بر بیشه بگذرد[M2]از کام شیر نافه برد آهوی تتار
[B][M1]جائی که از حقیقت باران سخن رود[M2]تقلیدیان مختصر از روی اختصار
[B][M1]گویند ابر آب ز دریا برآورد[M2]وانگه به دست باد کند بر جهان نثار
[B][M1]این خود فسانه‌ایست همینست و بیش نه[M2]کز خجلت کف تو عرق می‌کند بحار
[B][M1]بی‌آبروی دست تو هرکس که آب یافت[M2]از دست چرخ بود چنان کاتش از خیار
[B][M1]ای آفتاب عاطفت ای آسمان محل[M2]وی هم ز آفتاب و هم از آسمانت عار
[B][M1]از گفتهای بنده سه بیت از قصیده‌ای[M2]کانجا نه معتبر بود اینجا نه مستعار
[B][M1]آورده‌ام به صورت تضمین در این مدیح[M2]نز بهر آنکه بر سخنم نیست اقتدار
[B][M1]لیکن چو سنتی است قدیمی روا بود[M2]احیای سنت شعرای بزرگوار
[B][M1]ای فکرت تو مشکل امروز دیده دی[M2]وی همت تو حاصل امسال داده پار
[B][M1]قادر به حکم بر همه‌کس آسمان صفت[M2]فایض به جود بر همه خلق آفتاب‌وار
[B][M1]در ابر اگر ز دست تو یک خاصیت نهند[M2]دست تهی برون ندمد هرگز از چنار
[B][M1]تا از مدار چرخ و مسیر ستارگان[M2]چون چرخ پر ستاره کند باغ را بهار
[B][M1]بادا فرود قدر تو اجرام را مسیر[M2]واندر وفای عهد تو افلاک را مدار
[B][M1]دست وزارت تو زبردست آسمان[M2]وین بارگه و مرتبه تا حشر پایدار
[B][M1]بر گوشمال خصم تو مولع سپهر و بس[M2]در گوش او نعل سمند تو گوشوار
[B][M1]بر جویبار عمر تو نشو نهال عز[M2]تا باغ چرخ را ز مجره است جویبار
[A]
[B][M1]ای روزگار دولت تو روز روزگار[M2]وی بر زمانه سایهٔ تو فضل کردگار
[B][M1]قادر به حکم بر همه‌کس آسمان صفت[M2]فائض به جود بر همه خلق آفتاب‌وار
[B][M1]حزم تو دام و دانهٔ امروز دیده دی[M2]جود تو نقد و نسیهٔ امسال داده پار
[B][M1]افلاک را به عز و جلال تو اهتزاز[M2]وایام را به جاه و جمال تو افتخار
[B][M1]از آب تف هیبت تو برکشد دخان[M2]وز سنگ جذب همت تو برکشد بخار
[B][M1]تا سد حزم تو نکشیدند در وجود[M2]عالم نیافت عافیت عام را حصار
[B][M1]عقلی گه ذکا و سحابی گه سخا[M2]بحری گه کفایت و کوهی گه وقار
[B][M1]هم عقل پیش نطق تو شخصی است بی‌روان[M2]هم نطق پیش کلک تو نقدیست کم‌عیار
[B][M1]در ابر اگر ز دست تو یک خاصیت نهند[M2]دست تهی برون ندمد هرگز از چنار
[B][M1]تا در ضمان رزق خلایق نشد کفت[M2]ترکیب معده را نه به پیوست پود و تار
[B][M1]حکم تو همچو باد دهد خاک را مسیر[M2]علم تو همچو خاک دهد باد را قرار
[B][M1]نی چرخ را به سرعت امر تو ره‌نورد[M2]نه وهم را به پایهٔ قدر تو رهگذار
[B][M1]از خاک زور بازوی امرت برد شکیب[M2]وز آب نعل مرکب عزمت کند غبار
[B][M1]آنجا که یک پیاده فرو کرد عزم تو[M2]ملکی توان گرفت به نیروی یک سوار
[B][M1]مهر تو دوستان را در دل شکفته گل[M2]کین تو دشمنان را در جهان شکسته خار
[B][M1]چون مور هرکه با کمر طاعت تو نیست[M2]بیرون کشد قضای بد از پوستش چو مار
[B][M1]هم غور احتیاط ترا دهر در جوال[M2]هم اوج بارگاه ترا چرخ در جوار
[B][M1]چندین سوابق از پی کام تو آفرید[M2]از تر و خشک عالم خاک آفریدگار
[B][M1]ورنه چو ذات کامل تو کل عالمست[M2]کردی بر آفرینش ذات تو اختصار
[B][M1]تا نیست اختران را آسایش از مسیر[M2]تا نیست آسمان را آرامش از مدار
[B][M1]بادا مسیر امر تو چون چرخ بی‌فتور[M2]بادا مدار عمر تو چون دور بی‌شمار
[B][M1]هم فتنه را به دست شکوه تو گوشمال[M2]هم چرخ را ز نعل سمند تو گوشوار
[B][M1]تو بر سریر رفعت و اعدا چو خاک پست[M2]تو در مقام عزت و حاسد چو خاک خوار
[A]
[B][M1]حبل متین ملک دو تا کرد روزگار[M2]اقبال را به وعده وفا کرد روزگار
[B][M1]در بوستان ملک نهالی نشاند چرخ[M2]وآنرا قرین نشو و نما کرد روزگار
[B][M1]هر شادیی که فتنه ز ما فوت کرده بود[M2]آنرا به یک لطیفه قضا کرد روزگار
[B][M1]با روضهٔ ممالک و ملت که تازه باد[M2]سعی سحاب و لطف صبا کرد روزگار
[B][M1]محتاج بود ملک به پیرایه‌ای چنین[M2]آخر مراد ملک روا کرد روزگار
[B][M1]نظم جهان نداد همی بیش ازین ز بخل[M2]آخر طریق بخل رها کرد روزگار
[B][M1]ای مجد دین و صاحب ایام و صدر شرق[M2]دیدی چه خدمتی به سزا کرد روزگار
[B][M1]این آیتی که زبدهٔ آیات صنع اوست[M2]در شان ملک خوب ادا کرد روزگار
[B][M1]وین گوهری که واسطهٔ عقد دهر اوست[M2]از دست غیب نیک جدا کرد روزگار
[B][M1]گنج قدر ز مایه تهی کرد آسمان[M2]تا خاک را به برگ و نوا کرد روزگار
[B][M1]سوی تو ای رضای تو سرچشمهٔ حیات[M2]دایم نظر به عین رضا کرد روزگار
[B][M1]آنجا که حکم چرخ و نفاذ تو جمع شد[M2]بر حکم چرخ چون و چرا کرد روزگار
[B][M1]در بیع خدمت تو که آمد که بعد از آنش[M2]بر من یزید فتنه بها کرد روزگار
[B][M1]وانجا که ذکر صاحب ری رفت و ذکر تو[M2]بر عهد دولت تو دعا کرد روزگار
[B][M1]هر سر که از عنایت تو سایه‌ای نیافت[M2]موقوف آفتاب عنا کرد روزگار
[B][M1]هر تن که از رعایت تو بهره‌ای ندید[M2]گل مهره‌های نقش بلا کرد روزگار
[B][M1]در بندگیت صادق و صافیست هرکه هست[M2]وین بندگی ز صدق و صفا کرد روزگار
[B][M1]ای انوری مداهنت سرد چون کنی[M2]این سعی کی نمود و کجا کرد روزگار
[B][M1]خسرو عماد دولت و دین را شناس و بس[M2]کش خدمت خلا و ملا کرد روزگار
[B][M1]این کام دل عطیت تایید جاه اوست[M2]بی‌عون جاه او چه عطا کرد روزگار
[B][M1]پیروز شه که تا به قیامت ز نوبتش[M2]سقف سپهر وقف صدا کرد روزگار
[B][M1]آن خسروی که پیش ظفرپیشه رایتش[M2]پیشانی ملوک قفا کرد روزگار
[B][M1]آن آسمان محل که ز بس چرخ جود او[M2]خورشید را چو سایه گدا کرد روزگار
[B][M1]آنک از برای خطبهٔ ایام دولتش[M2]برجیس را ردا و وطا کرد روزگار
[B][M1]وانک از برای خدمت میمون درگهش[M2]بهرام را کلاه و قبا کرد روزگار
[B][M1]دست چنار دولت فتراک او نیافت[M2]زانش ممر باد هوا کرد روزگار
[B][M1]پشت بنفشه خدمت میمونش خم نداد[M2]زان پیش چون خودیش دوتا کرد روزگار
[B][M1]شاهی که در اضافت قدرش به چشم عقل[M2]از قالب سپهر سها کرد روزگار
[B][M1]خانی که در جهان خلافش به یک زمان[M2]از عز بد سگال عزا کرد روزگار
[B][M1]در موقفی که بیلکش از حبس کیش رست[M2]بر شیر بیشه حبس فنا کرد روزگار
[B][M1]چون اژدهای نیزه بپیچید در کفش[M2]در دست خصم نیزه عصا کرد روزگار
[B][M1]ای خسروی که فضله‌ای از خشم و خلق تست[M2]آن مایه کاصل خوف و رجا کرد روزگار
[B][M1]جم‌دولتی که در نفسی کلبهٔ مرا[M2]از نعمت تو عرش سبا کرد روزگار
[B][M1]با من تو کردی آنچه سخا خواندش خرد[M2]وان دیگران دغا نه سخا کرد روزگار
[B][M1]در خدمت تو عذر همی خواهدم کنون[M2]زین پیش با من از چه جفا کرد روزگار
[B][M1]ای پایهٔ کمال تو جایی که از علو[M2]اول حجاب از اوج سما کرد روزگار
[B][M1]من بنده را ز عاجزی اندر ثنای تو[M2]تا حشر پایمال حیا کرد روزگار
[B][M1]دست ذکای من به کمال تو کی رسد[M2]گیرم که گوهرم ز ذکا کرد روزگار
[B][M1]ذکر ترا چه نام فزاید ثنای من[M2]خود نام تو ز حمد و ثنا کرد روزگار
[B][M1]تا در سرای شادی و غم در زبان فتد[M2]چون نیک و بد صواب و خطا کرد روزگار
[B][M1]اندر نفاذ خسرو و صاحب نهاده باد[M2]هر امر کان قرین قضا کرد روزگار
[B][M1]در دولتی که پیش دوامش خجل شود[M2]دوران که نسبتش به بقا کرد روزگار
[A]
[B][M1]ای در نبرد حیدر کرار روزگار[M2]وی راست کرده خنجر تو کار روزگار
[B][M1]معمور کرده از پی امن جهانیان[M2]معمار حزم تو در و دیوار روزگار
[B][M1]در دهر جز خرابی مستی نیافتند[M2]زان دم که هست حزم تو معمار روزگار
[B][M1]واضح به پیش رای تو اشکال حادثات[M2]واسان به نزد عزم تو دشوار روزگار
[B][M1]رای تو از ورای ورقهای آسمان[M2]تکرار کرده دفتر اسرار روزگار
[B][M1]زان سوی آسمان به تصرف برون شدی[M2]گر قدر و قدرت تو شدی یار روزگار
[B][M1]قدرت برون بماند چون بنای کن فکان[M2]بنهاد اساس دایره کردار روزگار
[B][M1]ور در درون دائره ماندی ز رفعتش[M2]درهم نیامدی خط پرگار روزگار
[B][M1]بعد از قبای قدر تو ترکیب کرده‌اند[M2]این هفت و هشت پاره کله‌وار روزگار
[B][M1]جزوی ز ملک جاه تو اقطاع اختران[M2]نوعی ز رسم جود تو آثار روزگار
[B][M1]با خرج جود تو نه همانا وفا کند[M2]این مختصر خزانه و انبار روزگار
[B][M1]پیش تو بر سبیل خراج آورد قضا[M2]هرچ آورد ز اندک و بسیار روزگار
[B][M1]زانها نه‌ای که همت تو چون دگر ملوک[M2]تن دردهد به بخشش و ادرار روزگار
[B][M1]ای وقف کرده دولت موروث و مکتسب[M2]بر تو قضا و بستده اقرار روزگار
[B][M1]تزویر این و آن نه همانا به دل کند[M2]اقرار روزگار به انکار روزگار
[B][M1]زیرا که روزگار ترا نیک بنده‌ایست[M2]احسنت ای خدای نگهدار روزگار
[B][M1]تا بندگیت عام شد آزاد کس نماند[M2]الا که سرو و سوسن از احرار روزگار
[B][M1]جودت چو در ضمان بهای وجود شد[M2]بگشاد کاروان قدر بار روزگار
[B][M1]طبعت به چارسوی عناصر چو برگذشت[M2]آویخت بخل را عدم از دار روزگار
[B][M1]ای در جوال عشوه علی‌وار ناشده[M2]از حرص دانگانه به گفتار روزگار
[B][M1]تیغ جهادت از پی تمهید اقتداش[M2]ایمن چو ذوالفقار ز زنگار روزگار
[B][M1]روزی که زلف پرچم از آشوب معرکه[M2]پنهان کند طراوت رخسار روزگار
[B][M1]باشد ز بیم شیر علم شیر بیشه را[M2]دل قطره قطره گشته در اقطار روزگار
[B][M1]در کر و فر ز غایت تعجیل گشته چاک[M2]ز انگشت پای پاچهٔ شلوار روزگار
[B][M1]واندر گریزگاه هزیمت به پای در[M2]از بیم سرکشان شده دستار روزگار
[B][M1]تو چون نمک به آب فرو برده از ملوک[M2]یک دشت خصم را به نمکسار روزگار
[B][M1]ترجیح داده کفهٔ آجال خصم را[M2]از دانگ سنگ چرخ تو معیار روزگار
[B][M1]زور تو در کشاکش اگر بر فلک خورد[M2]زاسیب او گسسته شود تار روزگار
[B][M1]بیرون کند چو تیغ تو گلگون شود به خون[M2]دست قدر ز پای ظفر خار روزگار
[B][M1]چون باد حملهٔ تو به دشمن خبر برد[M2]کای جان و تن سپرده به زنهار روزگار
[B][M1]القاب و کنیت تو در اینست زانکه نیست[M2]القاب و کنیتت شده تذکار روزگار
[B][M1]در نظم این قصیده ادب را نگفته‌ام[M2]القابت ای خلاصهٔ اخیار روزگار
[B][M1]هرچند نام و کنیت تو نیست اندرو[M2]ای بد نکرده حیدر کرار روزگار
[B][M1]دانی که جز به حال تو لایق نباشد این[M2]کای در نبرد حیدر کرار روزگار
[B][M1]کرتر بود ز جذر اصم گر بپرسمش[M2]کامثال این قصیده ز اشعار روزگار
[B][M1]در مدحتت که زیبد گوید به صد زبان[M2]تاج‌الملوک صفدر و صف‌دار روزگار
[B][M1]کس را به روزگار دگر ی اد کی بود[M2]وز گرم و سرد شادی و تیمار روزگار
[B][M1]تا زاختلاف بیع و شرای فساد و کون[M2]باشد همیشه رونق بازار روزگار
[B][M1]بادا همیشه رونق بازار ملک تو[M2]تا کاین است و فاسد از ادوار روزگار
[B][M1]دست دوام دامن جاه تو دوخته[M2]بر دامن سپهر به مسمار روزگار
[B][M1]در عرصه‌گاه موکب میمون کبریات[M2]کمتر جنیبت ابلق رهوار روزگار
[B][M1]در زینهار عدل تو ایام و بس ترا[M2]حفظ خدای داده به زنهار روزگار
[A]
[B][M1]ای در هنر مقدم اعیان روزگار[M2]در نظم و نثر اخطل وحسان روزگار
[B][M1]آسان بر نفاذ تو دشوار اختران[M2]پیدا بر ضمیر تو پنهان روزگار
[B][M1]نامانده چو تو اختر در برج شاعری[M2]نابوده چون تو گوهر در کان روزگار
[B][M1]حلم ترا کمانه همی کرد آسمان[M2]بگسست هر دو پلهٔ میزان روزگار
[B][M1]اخلاق تو سواد همی کرد لطف تو[M2]پر شد بیاض و دفتر و دیوان روزگار
[B][M1]با عقل ترس ترسان گفتم که در ثنا[M2]آنرا که هست زبدهٔ اعیان روزگار
[B][M1]لقمان روزگارش خوانم چه گفت گفت[M2]جز انوری که زیبد لقمان روزگار
[B][M1]گفتم که چیست نام عدویش یکی بگوی[M2]گفتا اگر ندانی کم‌دان روزگار
[B][M1]چشم زمانه کس به هنر مثل تو ندید[M2]ای گشته در فصاحت سحبان روزگار
[B][M1]بر فرق شاه معنی بکرت نثار کرد[M2]هر صامتی که بود در انبان روزگار
[B][M1]با آنکه موج بحر تو اندر سفینه رفت[M2]ایمن شود ز غرقهٔ طوفان روزگار
[B][M1]دست قضا ز کاسهٔ جان لقمهٔ حیات[M2]داده موافقت را بر خوان روزگار
[B][M1]پای قدر بمالش هرگونه حادثه[M2]کرده مخالفت را بر نان روزگار
[B][M1]طفلان نطق صورت معنیت می‌کنند[M2]پیوسته شهرتی به دبستان روزگار
[B][M1]سلطان داد و دین که ز تمکین و قدر اوست[M2]در حل و عقد قدرت و امکان روزگار
[B][M1]چون در تو دید آنچه که هرگز ندیده بود[M2]زان صد یکی ز جملهٔ انسان روزگار
[B][M1]کردت به خود گرامی و آن خود همی سزید[M2]خود هرزه‌کار نبود سلطان روزگار
[B][M1]تیریز کرد دست حوادث ز آستینت[M2]چون دامن تو دید و گریبان روزگار
[B][M1]از پشت دست پاره به دندان بکند چرخ[M2]تا چون خوش آمدی تو به دندان روزگار
[B][M1]تا روزگار آن تو شد هرکه بخت را[M2]گفت آن کیستی تو بگفت آن روزگار
[B][M1]با این همه نگشتی هرگز فریفته[M2]چون دیگران به گربه در انبان روزگار
[B][M1]از بهر دفع سحرهٔ فرعون جهل را[M2]کلکت عصای موسی عمران روزگار
[B][M1]در آرزوی روی تو عمری گذاشتم[M2]پنهان ز چشم و گوش به دوران روزگار
[B][M1]آخر به دیدن تو دلم کرد شادمان[M2]ای صد هزار رحمت بر جان روزگار
[B][M1]ز احسان روزگار غریقم ولیک نیست[M2]بر من جوی ز منت احسان روزگار
[B][M1]ای خوانده مر ترا خرد از غایت لطیف[M2]در باغ لطف دستهٔ ریحان روزگار
[B][M1]از روزگار عذر مرا بازخواه از آنک[M2]گشتم غریق منت اقران روزگار
[B][M1]آنرا که نیست همت من او طفیلی است[M2]کو سرگران شدست به مهمان روزگار
[B][M1]زین رو که روزگار نکو داردم همی[M2]هستند نه سپهر ثناخوان روزگار
[B][M1]دادند مهتران لقبم انوری ولیک[M2]چرخن نگر چه خواند خاقان روزگار
[B][M1]گر لاف‌پاش هست به نزدیک فاضلان[M2]شعرم بروی دعوی برهان روزگار
[B][M1]ای خرسوار پیش کسی لاف می‌زنی[M2]کوشد سوار فضل به میدان روزگار
[B][M1]نی‌نی به مدح باز شو و پس بگوی زود[M2]کای ثابت از وجود تو ارکان روزگار
[B][M1]گرد کمیت وهم ترا در نیافتند[M2]نی ابلق زمانه نه یک ران روزگار
[B][M1]در چشم همت تو نسنجد به نیم جو[M2]نی کهنهٔ سپهر نه خلقان روزگار
[B][M1]جزوی ز رای تست چو نیکو نگه کنند[M2]این روشنی که هست در ایوان روزگار
[B][M1]بی‌گوهر وجود تو در رستهٔ جهان[M2]معلوم بود زینت دکان روزگار
[B][M1]بر چارسوق محنت هر دم عدوت را[M2]آرد قضا به قوت و دستان روزگار
[B][M1]تیغ اجل کشیده و هر سو دویده نیک[M2]آواز را که فرمان فرمان روزگار
[B][M1]گشتم خموش از آنکه اگر نفس ناطقه[M2]ماند مصون همیشه ز حرمان روزگار
[B][M1]صد یک ز مدح تو نتوانم تمام گفت[M2]صد بار اگر بگردم پایان روزگار
[A]
[B][M1]زهی دست وزارت از تو معمور[M2]چنان کز پای موسی پایهٔ طور
[B][M1]زهی معمار انصاف تو کرده[M2]در و دیوار دین و داد معمور
[B][M1]قضا در موکب تقدیر نفراشت[M2]ز عزمت رایتی الا که منصور
[B][M1]قدر در سکنهٔ ایام نگذاشت[M2]ز عدلت فتنه‌ای الا که مستور
[B][M1]تو از علم اولی وز فعل آخر[M2]چه جای صاحبست و صدر و دستور
[B][M1]تو پیش از عالمی گرچه درویی[M2]چو رمز معنوی در کسوت زور
[B][M1]حقیقت مردم چشم وجودی[M2]بنامیزد زهی چشم بدان دور
[B][M1]سموم قهرت از فرط حرارت[M2]مزاج مرگ را کردست محرور
[B][M1]نسیم لطفت ار با او بکوشد[M2]نهد در نیش کژدم نوش زنبور
[B][M1]تواند داد پیش از روز محشر[M2]قضا در حشر و نشر خلق منشور
[B][M1]به سعی کلک تو کز خاصیت هست[M2]صریرش را مزاج صدمت صور
[B][M1]اگر جاه رفیعت خود نکردست[M2]به عمر خود جز این یک سعی مشکور
[B][M1]که بر گردون به حسبت سایه افکند[M2]ازو بس خدمتی نادیده مبرور
[B][M1]تمامست اینکه تا صبح ابد شد[M2]هم از معروف و هم خورشید مشهور
[B][M1]ترا این جاه قاهر قهر ما نیست[M2]که قهرش مرگ را کردست مقهور
[B][M1]حسودت را ز بهر طعمه یک‌چند[M2]اگر ایام فربه کرد و مغرور
[B][M1]همان ایام دولت روز روشن[M2]برو کرد از تعب شبهای دیجور
[B][M1]جهانداری کجا آید ز نااهل[M2]سقنقوری کجا آید ز کافور
[B][M1]خداوندا ز حسب بنده بشنو[M2]به حسبت بیت ده منظوم و منثور
[B][M1]اگر من بنده را حرمان همی داشت[M2]دو روز از خدمتت محروم و مهجور
[B][M1]تو دانی کز فرود دور گردون[M2]مخیر نیست کس الا که مجبور
[B][M1]به یک بد خدمتی عاصی مدانم[M2]که در اخلاص دارم حظ موفور
[B][M1]چو مرجع با رضا و رحمت تست[M2]به هر عذرم که خواهی دار معذور
[B][M1]گرم غفران تو در سایه گیرد[M2]خود آن کاری وبد نور علی نور
[B][M1]وگر با من به کرد من کنی کار[M2]به طبعت بنده‌ام وز جانت مامور
[B][M1]بیا تا کج نشینم راست گویم[M2]که کژی ماتم آرد راستی سور
[B][M1]مرا الحق ز شوق خدمت تو[M2]دل غمناک بود و جان رنجور
[B][M1]یکی زین کارگیران گفت می‌دان[M2]که بحرآباد دورست از نشابور
[B][M1]چو اندر موکب عالی نرفتی[M2]مرو راهیست پر ترکان خون‌خور
[B][M1]یکی در کف قلج سرهال و تازان[M2]یکی برکف قدح سرمست و مخمور
[B][M1]صفی‌الدین موفق هم نرفتست[M2]وز آحاد حریفان چند مذکور
[B][M1]مرا از فسخ ایشان فسخ شد عزم[M2]چو انگوری که گیرد رنگ از انگور
[B][M1]الا تا هیچ مقدورست و کاین[M2]که اندر لوح محفوظست مسطور
[B][M1]مبادا کاین از تاثیر دوران[M2]به گیتی بی‌مرادت هیچ مقدور
[B][M1]سپهر از پایهٔ قصر تو قاصر[M2]زمان بر مدت عمر تو مقصور
[B][M1]ترا ملک سلیمان وز سلیمی[M2]عدوت اندر سرای دیو مزدور
[A]
[B][M1]رییس مشرق و مغرب ضیاء الدین منصور[M2]که هست مشرق و مغرب ز عدل او معمور
[B][M1]به اصطناع بیاراست دستگاه وجود[M2]به استناد بیفزود پایگاه صدور
[B][M1]سپهر قدری کاندر ازای قدرت او[M2]شکوه گردون دونست و روز انجم زور
[B][M1]گرفته مکنت او عرصهٔ صباح و مسا[M2]ببسته طاعت او گردن صبا و دبور
[B][M1]نوایب فلکی در خلاف او مضمر[M2]سعادت ابدی بر هوای او مقصور
[B][M1]قضا نسازد کاری ز عزم او پنهان[M2]قدر ندارد رازی ز حزم او مستور
[B][M1]فضالهٔ سخطش نیش گشته بر کژدم[M2]حلاوت کرمش نوش گشته بر زنبور
[B][M1]توان گریخت اگر حاجت اوفتد مثلا[M2]به پشتی حرم حرمتش ز سایه و نور
[B][M1]زهی موافق احمام تو زمین و زمان[M2]خهی متابع فرمان تو سنین و شهور
[B][M1]مجاهدان نفاذ تو همچو باد عجول[M2]مجاهزان وقار تو همچو خاک صبور
[B][M1]به جود اگرچه کفت همچو ابر معروفست[M2]به لاف هرزه چو رعدت زبان نشد مشهور
[B][M1]کف تو قدرت آن دارد ارچه ممکن نیست[M2]که خلق را برهاند ز روزی مقدور
[B][M1]چه چشمهاست که آن نیست از مکارم تو[M2]زهی کریم به واجب که چشم بد ز تو دور
[B][M1]به تیغ قهر تو آنرا که سخته کرد قضا[M2]چو وحش و طیر نیابد به نفخ صور نشور
[B][M1]به آب لطف تو آنرا که تشنه کرد امید[M2]سپهر برشده ننمایدش سراب غرور
[B][M1]بزرگوارا من خادم و توابع من[M2]همیشه جفت نفیریم از جهان نفور
[B][M1]مرا نه در خور ایام همتی است بلند[M2]همی به پرده دریدن نداردم معذور
[B][M1]مرا نه در خور احوال عادتی است جمیل[M2]همی به راز گشادن نباشدم دستور
[B][M1]زمانه هرچه بزاید به عرصه نتوان برد[M2]که مادریست فلک بر بنات خویش غیور
[B][M1]مرا فلک عملی داد در ولایت غم[M2]که دخل آن نپذیرد به هیچ خرج قصور
[B][M1]به خیره عزل چه جویم که می‌رسد شب و روز[M2]به دست حادثه منشور در دم منشور
[B][M1]من از فلک به تو نالم که از دشمن و دوست[M2]چو از فلک به مصیبت همی رسند و به سور
[B][M1]همیشه تا که کند نور آفتاب فلک[M2]زمانه تیره و روشن به غیب و به حضور
[B][M1]شبت چو روز جهان باد و روز دشمن تو[M2]ز گرد حادثه تاریک چون شب دیجور
[B][M1]حساب عمر حسود ترا اگر به مثل[M2]زمانه ضرب کند باد همچو ضرب کسور
[A]
[B][M1]ای ز رای تو ملک و دین معمور[M2]شب این روز و ماتم آن سور
[B][M1]حامل حرز نامهٔ امرت[M2]صادر و وارد صبا و دبور
[B][M1]دولت تو چو ذکر تو باقی[M2]رایت تو چو نام تو منصور
[B][M1]کلک تو شرع ملک را مفتی[M2]دست تو گنج رزق را گنجور
[B][M1]سد حزم ترا متانت قاف[M2]نور رای ترا تجلی طور
[B][M1]شاکر حفظ سایهٔ عدلت[M2]ساکن و سایر وحوش و طیور
[B][M1]حرم حرمت تو شاید بود[M2]که مفری بود ز سایه و نور
[B][M1]کرم از فیض دستت آورده[M2]در جهان رسم رزق را مقدور
[B][M1]هرکجا صولتت فشرده قدم[M2]زور بازوی آسمان شده زور
[B][M1]فتنه را از کلاه گوشهٔ جاه[M2]کرده در دامن فنا مستور
[B][M1]دادی از روزگار دشمن و دوست[M2]روز و شب را جهان ماتم و سور
[B][M1]با روای تو روز نامعروف[M2]با وقوف تو راز نامستور
[B][M1]بوده آنجا که ذکر حامل ذکر[M2]همه آیات شان تو مشهور
[B][M1]آسمانی که در عناد وغلو[M2]هیچ خصم تو نیست جز مقهور
[B][M1]آفتابی که در نظام جهان[M2]هیچ سعی تو نیست مشکور
[B][M1]نه قضایی که در مصالح کل[M2]منشی رای تو دهد منشور
[B][M1]عزم تو توامان تقدیرست[M2]که نباشد درو مجال فتور
[B][M1]گر دهد در دیار آب و هوا[M2]مهدی عدل تو قرار امور
[B][M1]جوشن کینه برکشد ماهی[M2]کمر حمله بگسلد زنبور
[B][M1]هرچه در سلک حل و عقد کشد[M2]کلکت آن عالمی بدو معمور
[B][M1]یا بود کنه فکرت خسرو[M2]یا بود سر سینهٔ دستور
[B][M1]موقف حشر چیست بارگهت[M2]در او در صریر نایب صور
[B][M1]کز عدم کشتگان حادثه را[M2]متسلسل همی کند محشور
[B][M1]دامنت گر سپهر بوسه دهد[M2]ننشیند برو غبار غرور
[B][M1]به خدای ار به ملک کون زند[M2]قلزم همت تو موج سرور
[B][M1]گرچه اندر سبای حضرت تو[M2]باد و دیوند مسرع و مزدور
[B][M1]نشود هوش تو سلیمان‌وار[M2]به چنان بار نامها مغرور
[B][M1]نشو طوبی نه آن هوا دارد[M2]که تغیر پذیرد از باحور
[B][M1]طبع غوره است آنکه رنگ رخش[M2]به تعدی بگردد از انگور
[B][M1]نفس تو معتدل مزاجی نیست[M2]کز تف کبریا شود محرور
[B][M1]رو که کاملتر از تو مرد نزاد[M2]مادر دهر در سرور و شرور
[B][M1]لاف مردی زند حسود ولیک[M2]نام زنگی بسی بود کافور
[B][M1]معتدل جاه بادی از پی آنک[M2]به بقا اعتدال شد مذکور
[B][M1]ای بقای ترا خواص دوام[M2]وی عطای ترا لزوم وفور
[B][M1]وانکه من بنده بوده‌ام نه به کام[M2]مدتی دیر از این سعادت دور
[B][M1]وین که در کنج کلبه‌ای امروز[M2]بر فراق توام چو سنگ صبور
[B][M1]تا بدانی که اختیاری نیست[M2]خود مخیر کجا بود مجبور
[B][M1]به خدایی که از مشیت اوست[M2]رنج رنجور وشادی مسرور
[B][M1]که مرا در همه جهان جانیست[M2]وان ز حرمان خدمتت رنجور
[B][M1]از چنین مجلس ای نفیر از بخت[M2]تا چرا داردم همیشه نفور
[B][M1]ای دریغا اگر بضاعت من[M2]عیب قلت نداردی و قصور
[B][M1]تا از این سان که فرط اخلاصیست[M2]خط قربت بیابمی موفور
[B][M1]تا ز عمر آن قدر که مایه دهند[M2]کنمی بر ثنای تو مقصور
[B][M1]گرچه زانجا که صدق بندگیست[M2]نیستم نزد خویشتن معذور
[B][M1]چه کنم در صدور اهل زمان[M2]ای بساط تو برده آب صدور
[B][M1]سخنم دلپذیرتر ز لقاست[M2]غیبتم خوشگوارتر ز حضور
[B][M1]حال من بنده در ممالک هست[M2]حلا آن یخ‌فروش نیشابور
[B][M1]از چه برداشتم حساب مراد[M2]کان‌نشد چون حساب ضرب کسور
[B][M1]چون صدف تا که یک نفس نزنم[M2]با کلامی چو لؤلؤ منثور
[B][M1]هر دری نیستنم چو گربهٔ رس[M2]شاید ار نیستم چو سگ ساجور
[B][M1]سگ قصاب حرص را ارزد[M2]استخوان ریزه بر قفا ساطور
[B][M1]جرعهٔ جام جود اگر بخورم[M2]نکند درد منتم مخمور
[B][M1]مرد باش ای حمیت قانع[M2]خاک خور ای طبیعت آزور
[B][M1]پادشاهم به نطق دور مشو[M2]شو بپرس از قصاید دستور
[B][M1]آمدم با سخن که نتوان کرد[M2]از جوال شره برون طنبور
[B][M1]دخترانند خاطرم را بکر[M2]همه باشکل و باشمایل حور
[B][M1]در شبستان روزگار عزب[M2]در ملاقات و انبساط حذور
[B][M1]همهرا عز و نسبت تو جهاز[M2]همه بر نقش و سایهٔ تو غیور
[B][M1]درنگر گر کرای خطبه کند[M2]مکن از التفاتشان مهجور
[B][M1]ای بجایی که هرچه تو گویی[M2]شد بر اوراق آسمان مسطور
[B][M1]نظری کن به من چنانکه کنند[M2]تا بدان تربیت شور منظور
[B][M1]تا فلک طول دهر پیماید[M2]به ذراع سنین و شبر شهور
[B][M1]از سنین و شهور دور تو باد[M2]طول ایام و امتداد دهور
[B][M1]روز اقبال تو چو دور سپهر[M2]جاودان فارغ از حجاب ظهور
[B][M1]شب خصم تو تا به صبح آبد[M2]چون شب نیم‌کشتگان دیجور
[B][M1]سخنت حجت و قضا ملزم[M2]قلمت آمر و جهان مامور
[A]
[B][M1]بضیاء دولت و دین خواجهٔ جهان منصور[M2]که هست عالم فانی به ذات او معمور
[B][M1]به کلک بیاراست پیشگاه هنر[M2]به جاه قدر بیفزود پایگاه صدور
[B][M1]به پیش عزمت خاک کثیف باد عجول[M2]به پیش حلمش باد عجول خاک صبور
[B][M1]به جنس جنس هنر در جهان تویی معروف[M2]به نوع‌نوع شرف در جهان تویی مشهور
[B][M1]به جود قدرت آن داری ارچه ممکن نیست[M2]که خلق را برهانی ز روزی مقدور
[B][M1]تو آن کسی که کند پاس دولتت به گرو[M2]ز چشم‌خانهٔ باز آشیانهٔ عصفور
[B][M1]به نزد برق ضمیرت پیاده باشد فرق[M2]به پیش رای منبر تو سایه گردد نور
[B][M1]صفای طبع تو بفزود آب آب روان[M2]مسیر امر تو بربود گوی باد دبور
[B][M1]عبارت تو چرا شد چو گوهر منظوم[M2]کتابت تو چرا شد چو لؤلؤ منثور
[B][M1]به تیغ کره تو آنرا که کشته کرد اجل[M2]خدای زنده نگردانش به نفخهٔ صور
[B][M1]به آب رفق تو آنرا که تشنه کرد امل[M2]سپهر برشده ننمایدش سراب غرور
[B][M1]بزرگوارا من بنده و توابع من[M2]همیشه جفت نفیرم از جهان نفور
[B][M1]مرا نه در خور احوال عادتیست حمید[M2]همی به راز گشادن نباشدم دستور
[B][M1]مرا نه در خور ایام همتیست بلند[M2]همی به پرده دریدن نداردم معذور
[B][M1]زمانه هرچه بپوشد نهان بنتوان کرد[M2]که روزگار بود در بنات دهر قصور
[B][M1]مرا فلک عملی داد در ولایت غم[M2]که دخل آن نپذیرد به هیچ خرج قصور
[B][M1]به خیره عزل چه جویم که می‌رسد شب و روز[M2]به دست حادثه منشور بر سر منشور
[B][M1]من از فلک به تو نالم که از تو دشمن و دوست[M2]چو از فلک به مصیبت همی‌رسند و به سور
[B][M1]همیشه تا بخروشد به پیش گل بلبل[M2]همیشه تا بسراید به پیش مل طنبور
[B][M1]نصیب دشمنت از گل همیشه بادا خار[M2]مذاق حاسدت از مل همیشه بادا دور
[B][M1]حساب عمر بداندیش بدسگال تو باد[M2]همیشه قابل نقصان چنان که ضرب کسور
[B][M1]ز بیم پیکر خصمت چو پیکر مرطوب[M2]ز رشک گونهٔ دشمن چو گونهٔ محرور
[B][M1]سفید چشم حسود تو چون تن ابرص[M2]سیاه روز حسود تو چون شب دیجور
[B][M1]لگام حکم ترا کام کام برده نماز[M2]چو طوق طوع ترا گردن وحوش و طیور
[B][M1]به رنج حاسد و بدخواهت آسمان شادان[M2]مدام دشمن و بدگوت ز اختران رنجور
[A]
[B][M1]ای بهمت برتر از چرخ اثیر[M2]وز بزرگی دین یزدان را نصیر
[B][M1]برده حکمت گوی از باد صبا[M2]کرده دستت دست برابر مطیر
[B][M1]ای جوان بختی که مثل و شبه تو[M2]کس نیابد در خم گردون پیر
[B][M1]بنده امشب با جمال‌الدین خطیب[M2]آن به رای و کلک چون خورشید و تیر
[B][M1]عزم آندارد که خود را یک نفس[M2]باز دارد از قلیل و از کثیر
[B][M1]دیگکی چونان که دانی پخته است[M2]همچو دیگر کارهای ما حقیر
[B][M1]خانه‌ای ایمن‌تر از بیت حرام[M2]شاهدی نیکوتر از بدر منیر
[B][M1]تا به اکنون چیز لیزی داشتم[M2]زانکه در عشرت نباشد زو گزیر
[B][M1]از ترش‌رویی و تاریکی که بود[M2]چون جفای عصر و چون درد عصیر
[B][M1]گاو دوشای طربمان این زمان[M2]خشک کرد از خشک سال فاقه شیر
[B][M1]یک صراحی باده‌مان ده بیش نه[M2]ور دو باشد اینت کاری بی‌نظیر
[B][M1]تلخ همچون عیش بدخواه ملک[M2]تیره نی چون روی بدگویی وزیر
[B][M1]از صفا و راستی چون عدل و عقل[M2]وز خوشی و روشنی جان و ضمیر
[B][M1]رنگ او یا لعل چون شاخ بقم[M2]ورنه باری زرد چون برگ زریر
[B][M1]گر فرستی ای بسا شکراکه من[M2]از تو گویم با صغیر و با کبیر
[B][M1]ورنه فردا دست ما و دامنت[M2]کای مسلمانان از این کافر نفیر
[B][M1]انوری بی‌خردگیها می‌کند[M2]تو بزرگی کن برو خرده مگیر
[A]
[B][M1]ای بهمت ورای چرخ اثیر[M2]چرخ در جنت همت تو قصیر
[B][M1]ای بقدر و شرف عدیم شبیه[M2]وی به جود و سخا عدیم نظیر
[B][M1]پیش وهم تو کند سیر شهاب[M2]پیش دست تو زفت ابر مطیر
[B][M1]نه به فر تو در کمان برجیس[M2]نه به طبع تو در دو پیکر تیر
[B][M1]قلمت راز چرخ را تاویل[M2]سخنت علم غیب را تفسیر
[B][M1]برق با برق فکرت تو صبور[M2]بحر با بحر خاطر تو غدیر
[B][M1]بگشایی گه سؤال و جواب[M2]مشکلات فلک به دست ضمیر
[B][M1]خدمتت حرفهٔ وضیع و شریف[M2]درگهت قبلهٔ صغیر و کبیر
[B][M1]ای جوان بخت سروری که ندید[M2]چون تو فرزانه چشم عالم پیر
[B][M1]بنده را خصم اگر به کین تو کرد[M2]نقش عنوان نامهٔ تزویر
[B][M1]مالش این بس که تا به حشر بماند[M2]بی‌گنه مست شربت تشویر
[B][M1]مبر امیدش از عطای بزرگ[M2]ای بزرگ جهان به جرم حقیر
[B][M1]زانکه جز دست جود تو نکشد[M2]پای ظلم و نیاز در زنجیر
[B][M1]مادری پیر دارد و دو سه طفل[M2]از جهان نفور جفت نفیر
[B][M1]همه گریان و لقمه از اومید[M2]همه عریان و جامه از تدبیر
[B][M1]کرده از حرص تیز و دیدهٔ کند[M2]دیدها وقف روزن ادبیر
[B][M1]غم دل کرده بر رخ هر یک[M2]صورت حال هر یکی تصویر
[B][M1]دست اقبالت ار بنگشاید[M2]بند ادبار زین معیل فقیر
[B][M1]گاو دوشای عمر او ندهد[M2]زین پس از خشکسال حادثه شیر
[B][M1]پای من بنده چون ز جای برفت[M2]کارم از دست من برون شده گیر
[B][M1]من چه گویم که حال من بنده[M2]حال من بنده می‌کند تقریر
[B][M1]تا بود چرخ را جنوب و شمال[M2]تا بود ماه را مدار و مسیر
[B][M1]تخت بادت همیشه چرخ بلند[M2]تاج بادت همیشه بدر منیر
[B][M1]اشک بدخواهت از حسد چو بقم[M2]روی بدگویت از عنا چو زریر
[B][M1]قامت دشمنت چو قامت چنگ[M2]نالهٔ حاسدت چو نالهٔ زیر
[A]
[B][M1]ابشروا یا اهل نیشابور اذا جاء البشیر[M2]کاندر آمد موکب میمون منصور وزیر
[B][M1]موکبی کز فر او فردوس دیگر شد زمین[M2]موکبی کز گرد او گردون دیگر شد اثیر
[B][M1]موکبی کز طول و عرضش منقطع گردد گمان[M2]موکبی کز موج فوجش منهزم گردد ضمیر
[B][M1]موکب صدر جهان پشت هدی روی ظفر[M2]صاحب خسرو نشان دستور سلطان دار و گیر
[B][M1]ناصر دنیی و دین بوالفتح کز بدو وجود[M2]رایتش را فتح لازم گشت و نصرت ناگزیر
[B][M1]طاهر طاهرنسب صاحب که حکم شرع را[M2]در ازای عرق پاک اومحیط آمد غدیر
[B][M1]آنکه آمد روز باسش رایض ایام تند[M2]آنکه شد بخت جوانش حامی گردون پیر
[B][M1]هرکجا حزمش کند خلوت زمانه پرده‌دار[M2]هرکجا عزمش دهد فرمان قضا فرمان‌پذیر
[B][M1]کرده هرچ آن در نفاذ امر گنجد جز ستم[M2]یافته هرچ آن بامکان اندر آید جز نظیر
[B][M1]آن کند با عافیت عدلش که باران با نبات[M2]وان کند با فتنه انصافش که آتش با حریر
[B][M1]چیست از فخر و شرف کان وصف ذاتی نیستش[M2]آن زواید کز نظام و فخر دارد خود مگیر
[B][M1]وجه باقی خواست عمر او ز دیوان قضا[M2]بر ابد بنوشت و الحق بود مقداری قصیر
[B][M1]وجه فاضل خواست جود او ز دیوان قدر[M2]بر جهان بنوشت و الحق بود اقطاعی حقیر
[B][M1]گر ز دست او بیفتد بر فلک یک فتح باب[M2]دود آتش همچنان باران دهد کابر مطیر
[B][M1]ای ترا در حبس طاعت هم وضیع و هم شریف[M2]وی ترا در تحت منت هم صغیر و هم کبیر
[B][M1]سایهٔ عدل تو شامل بر فراز و بر نشیب[M2]منهی حزم تو آگاه از قلیل و از کثیر
[B][M1]در خمیر طینت آدم به قوت مایه بود[M2]عنصر تو ورنه تا اکنون بماندستی فطیر
[B][M1]زاب رویت پخته شد نان وجودش لاجرم[M2]صانع از خاکش برون آورد چون موی از خمیر
[B][M1]هرکه در پیمان توده تو نباشد چون پیاز[M2]انتقام روزگارش داد در لوزینه سیر
[B][M1]تخت کردار آسمان بر چار ارکان تکیه زد[M2]ز ابتدای آفرینش تا ترا باشد سریر
[B][M1]چون نکردی التفاتی در سفر شد سال و ماه[M2]تا به دارالملک وحدت بو کزو سازی سفیر
[B][M1]بفسرد گر صرصر قهرت به گردون بگذرد[M2]آفتاب از شدت او همچو آب از زمهریر
[B][M1]دوش زندان‌بان قهرت را همی دیدم به خواب[M2]مرگ را دستار بر گردن همی بردی اسیر
[B][M1]گفتم این چه؟ گفت دی در پیش صاحب کرده‌اند[M2]ساکنان عالم کون و فساد از وی نفیر
[B][M1]شکل در گاه رفیعت را دعا کرد آسمان[M2]شکل او شد افضل‌الاشکال و هو المستدیر
[B][M1]رنگ رخسار ضمیرت را ثنا گفت آفتاب[M2]لون او شد احسن‌الالوان و هو المستنیر
[B][M1]صاحبا من بنده را آن دست باشد در سخن[M2]ای به تو دست وزارت چون سپهر از مه منیر
[B][M1]کز تواتر در ثنای تو نیاساید دمی[M2]خاطر من از تفکر خامهٔ من از صریر
[B][M1]اینک زحمت کم کنم نوعی ز تشویر است از آنک[M2]نقدهای بس نفایه است آن و ناقد بس بصیر
[B][M1]گرچه در شکر تو چون سوفار تیرم بی‌زبان[M2]درام از انعام تو کاری بنامیزد چو تیر
[B][M1]عشق این خدمت مرا تا حشر شد همراه جان[M2]زانکه آمد زابتدا با گوهرم همراه شیر
[B][M1]تا نباشد آسمان را هیچ مانع از مدار[M2]تا نباشد اختران را هیچ قاطع از مسیر
[B][M1]در بد و نیک آسمان را باد درگاهت مشار[M2]در کم و بیش اختران را باد فرمانت مشیر
[B][M1]اشک بدخواهت ز دور آسمان همچون بقم[M2]روی بدگویت ز جور اختران همچون زریر
[B][M1]چشم این دایم سفید از آب حسرت همچو قار[M2]روی آن دایم سیاه از دور محنت همچو قیر
[B][M1]قامت این از حوادث کوژ چون بالای چنگ[M2]نالهٔ آن از نوایب زار چون آواز زیر
[A]
[B][M1]زهی ز بارگه ملک تو سفیر سفیر[M2]زمان زمان سوی این بندهٔ غریب اسیر
[B][M1]زهی بنان تو توجیه رزق را قانون[M2]خهی بیان تو آیات ملک را تفسیر
[B][M1]به ظل جاه تو در پایهٔ سپهر نهان[M2]به چشم جود تو در مایهٔ وجود حقیر
[B][M1]نوال دست تو بطلان منت خورشید[M2]نسیج کلک تو عنوان نامهٔ تقدیر
[B][M1]به سعی نام تو شد فال مشتری مسعود[M2]ز عکس رای تو شد جرم آفتاب منیر
[B][M1]گه نفاذ زهی فتنه‌بند کارگشای[M2]گه وقار زهی جرم بخش عذرپذیر
[B][M1]کند روانی حکم تو باد را حیران[M2]دهد شمایل حلم تو خاک را تشویر
[B][M1]که بود جز تو که در ملک شاه و ملک خدای[M2]هرآنچه جست ز اقبال یافت جز که نظیر
[B][M1]بر آستانهٔ قدرت قضا نیارد گفت[M2]که جست باد گمان یا نشست گرد ضمیر
[B][M1]سموم حادثه از خصمت ار بگرداند[M2]پیاز چرخ که در جنب قدر تست قصیر
[B][M1]به انتقام تو نشگفت اگر قضا و قدر[M2]بهانه‌جوی به لوزینه در دهندش سیر
[B][M1]فکند رای تو در خاک راه رایت مهر[M2]نبشت کلک تو بر آب جوی آیت تیر
[B][M1]صریر کلک تو در حشر کشتگان نیاز[M2]ز نفخ صور زیادت همی کند تاثیر
[B][M1]بزرگوارا در حسب حال آن وعده[M2]که شد به عون تو بیرون ز عقدهٔ تاخیر
[B][M1]به وجه رمز در این شعر بیتکی چندست[M2]که از تامل آن هیچگونه نیست گزیر
[B][M1]سزد ز لطف توگر استماع فرمایی[M2]بدان دقیقه که آن بیتها کندتقریر
[B][M1]ز دست آن پدر فتح کز پی تعریف[M2]ردیف کنیت او شد ز ابتدا دو امیر
[B][M1]به من رسید ز همنام چشم و چشمهٔ مهر[M2]به قدر جزو نخست از دو حرف لفظ صریر
[B][M1]چنین نمد که جزو دوم همی آرند[M2]درین دو هفته به فرمان شاه و امر وزیر
[B][M1]به اهتمام خداوند کز عنایت اوست[M2]هزار همچو تو فارغ دل از صغیر و کبیر
[B][M1]دعات گفتم و جای دعات بود الحق[M2]در آن مضیق که آنرا جز این نبد تدبیر
[B][M1]بلی توقع من بنده خود همین بودست[M2]چه در قدیم و حدیث و چه در قلیل و کثیر
[B][M1]به لطف تو که نپذرفت کثرتش نقصان[M2]به سعی تو که نیالود دامنش تقصیر
[B][M1]همیشه تا نبود در قیاس پیر جوان[M2]مطیع بخت جوان تو باد عالم پیر
[B][M1]ز اشک دیدهٔ بدخواه تو سفید چو قار[M2]زرشک روز بد اندیش تو سیاه چو قیر
[A]
[B][M1]ای به نسبت با تو هرچه اندر ضمیر آمد حقیر[M2]پایهٔ تست آنکه ناید از بلندی در ضمیر
[B][M1]از وزارت را جلال و آفرینش را کمال[M2]ای جهان را صدر و دین را مجد و دنیا را مجیر
[B][M1]صاحب صاحب نشانی خواجهٔ سلطان نشان[M2]راستی به می‌ندانم پادشاهی یا وزیر
[B][M1]حضرتت قصریست او را کمترین سقفی سپهر[M2]مسندت اصلی است او را کمترین فرعی مدیر
[B][M1]رفق امید افکنت خواهندگان را پایمرد[M2]جود عاجز پرورت افتادگان را دستگیر
[B][M1]کهربا رنگ آمد اندر بیشهٔ قهرت بقم[M2]ارغوان رنگ آمد اندر باغ انصافت زریر
[B][M1]در زمین دولتت چون طول و عرض آسمان[M2]دور آسانی طویل و عمر دشواری قصیر
[B][M1]داده سرهنگان درگاهت دو پیکر را کمر[M2]کرده شاگردان دیوانت عطارد را دبیر
[B][M1]طوف حاجت را به از کوی تو کو رکن مقام[M2]کشت روزی را به از دست تو کو ابر مطیر
[B][M1]با دل و دست تو هم در عرض اول گشته‌اند[M2]آب از فوج سراب و بحر از خیل غدیر
[B][M1]آستان دیگری کی قبلهٔ عالم شود[M2]در جهان تا مرحبا گویان در تست از صریر
[B][M1]بس بود در معرض آرام و آشوب جهان[M2]کارداران نفاذت هم بشیر و هم نذیر
[B][M1]گرچه قومی در نظام کارها صورت کنند[M2]کاسمان فرمان‌گذارست و زمین فرمان‌پذیر
[B][M1]عاقلان دانند کاندر حل و عقد روزگار[M2]کار کن بخت جوان تست نه گردون پیر
[B][M1]زیر قهر منهیان حزم تو امروز هست[M2]هرچه در فردا نهانست از قلیل و از کثیر
[B][M1]نام امکان از چه معنی در جهان واقع شود[M2]کان نیابی گر بخواهی جز یکی یعنی نظیر
[B][M1]خصم اگر گوید که من همچون توام گو آب را[M2]بس که بندد چون هوا جنبان شود نقش حریر
[B][M1]لیک از ناهید گردون پرس تا بر شاهرود[M2]هیچ تار عنکبوت انرد طنین آمد چو زیر
[B][M1]کی بود ماه مقنع همچو ماه آسمان[M2]گرچه کوته دیدگان را در خیال افتد منیر
[B][M1]مشرق صبح حسود تو ز شام آبستن است[M2]زانکه هرگز برنیاید هیچ صبحش جز که قیر
[B][M1]بختی بخت تو نامد زیر ران کبریا[M2]گو جرس چندان که خواهی می‌کن از جنبش نفیر
[B][M1]آفتاب آسمان درع و مه کوکب حشم[M2]از سپاه دی کی اندیشند تیز و زمهریر
[B][M1]صاحبا صدرا خداوندا کریما بنده را[M2]تا که باشد هست از این خدمت چو از جان ناگزیر
[B][M1]احتیاج او که هرگز جز به درگاهت مباد[M2]در اضافت هست با انعام تو چون طفل و شیر
[B][M1]گر کمان التفات از ره فرو گردی رواست[M2]در هوای تو بحمدالله دلی دارم چو تیر
[B][M1]صدق او نقدیست اندر خدمتت نیکو عیار[M2]چند بر سنگش زنی خود ناقدی داری بصیر
[B][M1]عرضه کن بر رای خود گر هیچ غش یابی درو[M2]بعد از آن گر کیمیا داری بخیلی برمگیر
[B][M1]ده زبان چون سوسن و ده‌دل چو سیرم کس ندید[M2]آخرم تا کی دهی بی‌جرم در لوزینه سیر
[B][M1]گر فطیری در تنوری بستم آن دوران گذشت[M2]چرخ از آن سهوم برون آورد چون موی از خمیر
[B][M1]تا که باشد آسمانی را که خاک صدر تست[M2]شکل ذاتی احسن‌الاشکال و هوالمستدیر
[B][M1]تا که باشد آفتابی را که عکس رای تست[M2]لون ذاتی احسن‌الالوان و هوالمستنیر
[B][M1]تابع رای تو بادا آسمان اندر مدار[M2]مسرع حکم تو بادا آفتاب اندر مسیر
[B][M1]طاعتت را سخت پیمان هم وضیع و هم شریف[M2]خدمتت را نرم گردون هم صغیر و کم کبیر
[B][M1]پاسبان و پرده‌دار حضرتت کیوان و ماه[M2]مطرب و مدحت سرای مجلست ناهید و تیر
[A]
[B][M1]بر من آمد خورشید نیکوان شبگیر[M2]به قد چو سرو بلند و برخ چو بدر منیر
[B][M1]هزار جان لب لعلش نهاده بر آتش[M2]هزار دل سر زلفش کشیده در زنجیر
[B][M1]گشاده طرهٔ او بر کیمن جانها دست[M2]کشیده غمزهٔ او در کمان ابرو تیر
[B][M1]بدین صفت به وثاق من اندر آمده بود[M2]چنان که آمده بی‌اختیار و بی‌تدبیر
[B][M1]نه در موافقتش زحمت رقیب و رهی[M2]نه در مقدمه رنج رسول و گنج سفیر
[B][M1]من از خرابی ومستی به عالمی که درو[M2]خبر نبودم ازین عالم از قلیل و کثیر
[B][M1]به صد لطیفه به بالین من فراز آمد[M2]مرا چو در کف خواب و خمار دید اسیر
[B][M1]به طعنه گفت زهی بی‌ثبات بی‌معنی[M2]ز غفلت تو فغان و ز عادت تو نفیر
[B][M1]هزار توبه بکردی ز می هنوز دمی[M2]همی جدا نشوی زو چنانکه طفل از شیر
[B][M1]چه جای خواب و خمارست چند خسبی خیز[M2]پذیره شو که درآمد به شهر موکب میر
[B][M1]امیر عادل مودود احمد عصمی[M2]که عدل اوست به هر نیک و بد بشیر و نذیر
[B][M1]بزرگ بار خدایی که گر قیاس کنند[M2]همه جهان ز بزرگیش نیست عشر عشیر
[B][M1]بر آستانهٔ قدرش قضا نیارد گفت[M2]که جست باد گمان و نشست گرد ضمیر
[B][M1]هرآنچه خواسته در دهر کرده جز که ستم[M2]هرآنچه جستده ز اقبال دیده جز که نظیر
[B][M1]مدبریست به ملک اندرون چنان صائب[M2]که در جنیبت تدبیر او رود تقدیر
[B][M1]نه با عمارت عدلش خرابی از مستی[M2]نه در حمایت عفوش مخافت از تغییر
[B][M1]ایا به دامن جاه تو در سپهر نهان[M2]و یا به دیدهٔ جود تو در وجود حقیر
[B][M1]فکنده رای تو در خاک راه رایت مهر[M2]نبشته کلک تو برآب جوی آیت تیر
[B][M1]کند لطافت طبع تو بحر را حیران[M2]دهد شمایل حلم تو کوه را تشویر
[B][M1]زرشک قدر تو اشک فلک چو شاخ بقم[M2]ز بیم قهر تو روی اجل چو برگ زریر
[B][M1]اگرچه دشمن جاهت همی به خواب غرور[M2]همیشه هیچ نبیند مگر سرور و سریر
[B][M1]هزار بار برفتست بر زبان قضا[M2]که بر زبان سنان تو راندش تعبیر
[B][M1]که بود با تو همه پوست در وفا چو پیاز[M2]که روزگار به لوزینه در ندادش سیر
[B][M1]صریر کلک تو در نشر کشتگان نیاز[M2]ز نفخ صور زیادت همی کند تاثیر
[B][M1]حدیث خاصیت نفخ صور و قصهٔ آن[M2]مسلمست و روا نیست اندر آن تغییر
[B][M1]قیاس باشد از آن راست‌تر در این معنی[M2]دلیل باشد از این خوبتر بر آن تاثیر
[B][M1]که کشتگان جفای زمانه را قلمت[M2]معاینه نه خبر زنده می‌کند به صریر
[B][M1]زهی بیان تو اسرار غیب را حاکی[M2]زهی بنان تو آیات جود را تفسیر
[B][M1]اگر مقصرم اندر ثنات معذورم[M2]که خاطریست پریشان و فکرتیست قصیر
[B][M1]سخن به پایهٔ قدرت نمی‌رسد ورنه[M2]به قدر قدرت و قوت نمی‌کنم تقصیر
[B][M1]هزار بار به هر بیت بیش گفت مرا[M2]خرد که کل جهان را مدبرست و مشیر
[B][M1]که هان و هان مبر این شعر پیش خدمت او[M2]که نقدهای نفایه است و ناقدیست بصیر
[B][M1]برو که فکرت تو نیست مرد این دعوی[M2]برو که خاطر تو نیست مرغ این انجیر
[B][M1]ولیکن ارچه چنین بود داعی شوقم[M2]همی گریست به خون جگر چو ابر مطیر
[B][M1]که این شرف اگر این بار از تو فوت شود[M2]به جان تو که درین جان برآیدم ز زحیر
[B][M1]اگرچه هست بضاعت بضاعت مزجاة[M2]به بی‌نیازی خود منگر این ز من بپذیر
[B][M1]خلاف نیست که دارم شعار خدمت تو[M2]بدین وسیلت از این شعر هیچ خرده مگیر
[B][M1]ولیک از تو چو تشریف نیز یافته‌ام[M2]دگر چه باید زحمت چه می‌دهم بر خیر
[B][M1]مرا بگوی چه باقی بود ز رونق شغل[M2]چو در معامله از اصل بگذرد توفیر
[B][M1]مرا غرض شرف بارگاه عالی تست[M2]که ساحتش به شرف باد بر سپهر اثیر
[B][M1]به شرح حال همانا که هیچ حاجت نیست[M2]زبان حال به ز من همی کند تقریر
[B][M1]همیشه تا نبود پیر در قیاس جوان[M2]بر وضیع و شریف و بر صغیر و کبیر
[B][M1]به طبع تابع رای تو باد بخت جوان[M2]به طوع قابل حکم تو باد عالم پیر
[B][M1]ز اشک دیدهٔ بدخواه تو سفید چو قار[M2]ز رشک روز بد اندیش تو سیاه چو قیر
[B][M1]ز دهر قامت آن کوژ همچو قامت چنگ[M2]ز چرخ نالهٔ این زار همچو نالهٔ زیر
[B][M1]گرفته موی وز دنیا برون کشیده اجل[M2]حسود جاه تو را همچو موی را ز خمیر
[A]
[B][M1]به فال نیک درآمد به شهر موکب میر[M2]به طالعی که سجودش همی کند تقدیر
[B][M1]به بارگاه بزرگی نشست باز به کام[M2]جمال مجلس سلطان و بارگاه وزیر
[B][M1]بهاء ملت اسلام و فخر دین خدای[M2]که داد فخر و بها ملک را به صدر و سریر
[B][M1]جهان جاه و محامد محمد آنکه به جود[M2]نمود کار دل و دست اوست ابر مطیر
[B][M1]بیان به پیش بنانش چو پیش معجز سحر[M2]یقین به نزد گمانش چو پیش حق تزویر
[B][M1]به دست قهر نهد قفل ختم بر احداث[M2]به دست عدل کشد پای فتنه در زنجیر
[B][M1]نه با عمارت عدلش خرابی از مستی[M2]نه با حمایت عفوش مخالف از تغییر
[B][M1]همه نواحی کفرش مسخرست و مطیع[M2]همه حوالی عدلش مبشرست و نذیر
[B][M1]ز سنگ خاره برآرد به تف هیبت خون[M2]ز شیر شرزه بدو شد به دست رحمت شیر
[B][M1]زمانه نی و بر امر او زمانه ز من[M2]سپهر نی و بر قدر او سپهر قصیر
[B][M1]ازو زمانه نتابد عنان به نرم و درشت[M2]وزو سپهر ندارد نهان قلیل و کثیر
[B][M1]زمانه کیست که در نعمتش کند کفران[M2]سپهر کیست که در خدمتش کند تقصیر
[B][M1]ایا به قدر و شرف در جهان عدیم شبیه[M2]و یا به جود و خسا در زمین عزیز نظیر
[B][M1]نموده در نظر فکرت تو ذره بزرگ[M2]نموده در نظر همتت وجود حقیر
[B][M1]دهد درنگ رکاب تو خاک را طیره[M2]دهد شتاب عنان تو باد را تشویر
[B][M1]نتیجه‌های کفت را نموده ابر عقیم[M2]لطیفه‌های دلت را نموده بحر غدیر
[B][M1]نهد کمال ترا عقل بر فلک تقدیم[M2]اگر وجود ترا بر زمین نهد تاخیر
[B][M1]به بارگاه تو مریخ حاجب درگاه[M2]به حضرت تو عطارد خریطه دارو دبیر
[B][M1]به پیش قدر تو گردون بود به پایه نژند[M2]به جنب طبع تو دریا بود چو عشر عشیر
[B][M1]فتاده نور عطای تو بر وضیع و شریف[M2]چنان که سایهٔ عدل تو بر صغیر و کبیر
[B][M1]به عون رایت عدل تو پشت دهر قویست[M2]ز شیر رایت تو شیر چرخ هست اسیر
[B][M1]نه اوج قدر تو افلاک دید و نه انجم[M2]نه وام جود تو قنطار داد و نه قمطیر
[B][M1]مگر نه جوهر صورتست مادهٔ قلمت[M2]که آن به صوت کند مرده زنده این به صریر
[B][M1]سپهر کلک ضمیر تو گر به دست آرد[M2]کند به آب روان بر عطاردش تصویر
[B][M1]شهاب کلک تو با دیو دولت تو به سیر[M2]همان کند که به دیوان شهاب چرخ اثیر
[B][M1]ز تف آتش خشم تو بد سگالت اگر[M2]به آب عفو پناهد به خدمتش بپذیر
[B][M1]که روزگارش اگر پای بر زمین آمد[M2]شفیع هم به تو خواهد شدن که دستش گیر
[B][M1]رضا و کین ترا حکم طاعتست و گناه[M2]عتاب و خشم ترا طبع آتشست و حریر
[B][M1]عدو به خواب غرور اندرست و چرخ بدان[M2]که بر زبان سنان تو راندش تعبیر
[B][M1]بزرگوارا گفتم چو مشتری به رجوع[M2]ز اوج اول میزان شود به خانهٔ تیر
[B][M1]به عون بخت و به تحویل او به میزان باز[M2]براستی همه کارت شود چو قامت تیر
[B][M1]به فر دولت تو لا اله الا الله[M2]چگونه لایق تقدیر آمد آن تدبیر
[B][M1]از آن ضمیر صواب آن اثر همی بینم[M2]که مثل آن نگذشتست هرگزم به ضمیر
[B][M1]به شرح حال در این حال هیچ حاجت نیست[M2]زبان حال به از من همی کند تقریر
[B][M1]همیشه تا نبود آسمان و انجم را[M2]نه مانعی ز مدار و نه قاطعی ز مسیر
[B][M1]ز سیر انجم و اقبال آسمان بادت[M2]به جاه دولت تو هر زمان هزار بشیر
[B][M1]مطیع رای بلندت همیشه چرخ بلند[M2]غلام بخت جوانت مدام عالم پیر
[B][M1]ز رشک، اشک بداندیش تو عدیل بقم[M2]ز رنج، روی بدآموز تو نظیر زریر
[B][M1]زدهر قامت این کوژ همچو قامت چنگ[M2]ز چرخ نالهٔ آن زار همچو نالهٔ زیر
[B][M1]موافقت، ز سعود سپهر جفت مراد[M2]مخالفت، ز جهان نفور جفت نفیر
[A]
[B][M1]موکب عالی دستور جهان آمد باز[M2]به سعادت به مقر شرف و عزت و ناز
[B][M1]جاودان در کنف خیر و سعادت بادا[M2]موکبش تا به سعادت رود و آید باز
[B][M1]صاحب و صدر زمین ناصر دین آنکه قضا[M2]کرد بر درگه عالیش در فتنه فراز
[B][M1]بازگیرد پس از این رونق ملک محمود[M2]دهر شوریده‌تر و تیره‌تر از زلف ایاز
[B][M1]زاستین داد دگرباره کند دست برون[M2]فتنه در خواب دگرباره کند پای دراز
[B][M1]شعلهٔ خوف و خطر باز نهد رخ به نشیب[M2]رایت امن و امان باز کشد سر به فراز
[B][M1]گرگ با میش تعدی نکند در صحرا[M2]تیهو از باز تحاشی نکند در پرواز
[B][M1]چنگ در سر کشد از بیم سیاست چو کشف[M2]چه که در پنجهٔ شیر و چه که در مخلب باز
[B][M1]داعی شر که همی نعره به عیوق کشد[M2]پس از این زهره ندارد که برادر اواز
[B][M1]دست با عهد تو کردست قضا در گردن[M2]گردن از مرتبه چندان که بخواهی به فراز
[B][M1]ای شده دست ممالک ز ایادی تو پر[M2]وی شده چشم معالی به بزرگی تو باز
[B][M1]دامن جاه ترا جیب فلک برده سجود[M2]قبلهٔ حکم ترا حاکم قضا برده نماز
[B][M1]ببرد باس تو از روی اجل گونه و رنگ[M2]بدرد وهم تو بر کتم عدم پردهٔ راز
[B][M1]سد حزم تو اگر گرد زمانه بکشند[M2]مرگ سرگشته و حیران جهان گردد باز
[B][M1]از رسوم تو خرد ساخته پیرایهٔ ملک[M2]وز نوال تو جهان یافته سرمایه و ساز
[B][M1]پایهٔ قدر تو جاییست که از حضرت او[M2]چرخ را عقل برون کرد ز در دست‌انداز
[B][M1]با کف پای تو در خاک وقار آید چرخ[M2]با کف دست تو در جود و سخا آید آز
[B][M1]با چنین دست مرا دست برون کن پس از این[M2]کز قناعت نکند دست برون پیش نیاز
[B][M1]هرکرا دست تو برداشت بیفزودش عز[M2]جز که دینار که در عمر نکردیش اعزاز
[B][M1]در کفت نامده از بیم مذلت بجهد[M2]همچو از بیم قطیعت بجهد از سر گاز
[B][M1]فلکی نه چه فلک باش که این یک سخنم[M2]طنز را ماند و من بنده نباشم طناز
[B][M1]زحل نحس نداری تو و مریخ سفیه[M2]ماه نمام نداری تو و مهر غماز
[B][M1]عرض تو هست همه مغز چو تجویف دماغ[M2]جرم او باز همه پوست چو ترکیب پیاز
[B][M1]ای ز لطف تو نسیمی به زمین تاتار[M2]وی ز قهر تو نشانی به هوای اهواز
[B][M1]حاسدت با تو اگر نرد عداوت بازد[M2]آب دندان‌تر ازو کس نتوان یافت به باز
[B][M1]اجلش در ندب اول گوید برخیز[M2]دست خون باخته شد جای به یاران پرداز
[B][M1]عقل عاجز شود از مدح تو با قوت خود[M2]گرچه اندر همه کاری بنماید اعجاز
[B][M1]نیز من قاصرم از مدح تو در بیتی چند[M2]عذر تقصیر بگفتم به طریق ایجاز
[B][M1]یارب آنشب چه شبی بود که در حضرت تو[M2]منهی حزم حدیث حرکت کرد آغاز
[B][M1]جان ما تیره‌تر از طرهٔ خوبان ختن[M2]دل ما تنگتر از دیدهٔ ترکان طراز
[B][M1]عقد ابروی قضا از پی تسکین شغب[M2]گشته با عقدهٔ گردون به سیاست انباز
[B][M1]چون رکاب تو گران گشت و عنان تو سبک[M2]شد سبک دل ز پیش عالمی از گرم و گداز
[B][M1]حفظ یزدان ز یمین تو همی کرد انهی[M2]فتح گردون ز یسار تو همی کرد آواز
[B][M1]این همی گفت که من بر اثرم گرم مران[M2]وان همی گفت که من بر عقبم تیز متاز
[B][M1]اینت اقبال که باز آمدی اندر اقبال[M2]تا جهانی ز تو افتاده در اقبال و نواز
[B][M1]تا به هر نوع که باشد نبود روز چو شب[M2]تا به هر وجه که باشد نبود حق چو مجاز
[B][M1]در جهان گرچه مجازست شب و روزت باد[M2]همچو تقدیر بحق بر همه کس حکم و جواز
[B][M1]تا ابد نایهٔ عمر تو مقید به دوام[M2]وز ازل جامهٔ جاه تو مزین به طراز
[B][M1]ساحت عز ترا نیست کناری بخرام[M2]عرصهٔ عمر ترا نیست کرانی بگراز
[A]
[B][M1]زندگانی ولی نعمت من باد دراز[M2]در مزید شرف و دولت و پیروزی و ناز
[B][M1]باد معلوم خداوند که من بنده همی[M2]نیستم جمله حقیقت چو نیم جمله مجاز
[B][M1]از موالید جهانم من و در کل جهان[M2]چیست کان را متغیر نکند عمر دراز
[B][M1]از خلاف حرکت مختلف آمد همه چیز[M2]اندرین منزل شادی و غم و ناز و نیاز
[B][M1]در بنی‌آدم چونان که صوابست خطاست[M2]کو ز خاک است و همه خاک نشیبست و فراز
[B][M1]این معانی همه معلوم خداوند منست[M2]چون چنین است به مقصود حدیث آیم باز
[B][M1]زیبد ار رمز دو از سر هوای دل خویش[M2]پیش تو باز نمایم به طریق ایجاز
[B][M1]اولا تا که ز خدام توام نتوان گفت[M2]که در کس به سلامی مثلا کردم باز
[B][M1]خدمت تو چو نمازست مرا واجب و فرض[M2]به خدایی که جز او را نتوان برد نماز
[B][M1]پایم از خطهٔ فرمان تو بیرون نشود[M2]سرم ار پیش تو چون شمع ببرند به گاز
[B][M1]در همه ملک تو انگشت به کاهی نبرم[M2]تا نیابم ز رضای تو به صد گونه جواز
[B][M1]نیست بر رای تو پوشیده که من خدمت تو[M2]از برای تو کنم نز پی تشریف و نواز
[B][M1]چون چنین معتقدم خدمت درگاه ترا[M2]بهر آزار دلی از در عفوم بمتاز
[B][M1]درخیال تو نه بر وفق مرادت چو دهم[M2]صورت ساحت من قاعدهٔ کینه مساز
[B][M1]گیرم از روی عیانش نتوان کرد عتاب[M2]آخر از وجه نصیحت بتوان گفت به راز
[B][M1]قصه کوتاه کنم غصه بپردازم به[M2]تا نجاتی بودم باشد ازین گرم و گداز
[B][M1]دی در آن وقت که بر رای رفیعت بگذشت[M2]که فلان باز حدیث حرکت کرد آغاز
[B][M1]گرهی گشت بر ابروی شریفت پیدا[M2]از سیاست شده با عقدهٔ گردون انباز
[B][M1]نه مرا زهرهٔ آن کز تو بپرسم کان چیست[M2]نه گمانی که کند گرد ضمیرت پرواز
[B][M1]ساعتی بودم و واقف نشدم رفتم و دل[M2]در کف غم چو تذروی شده در چنگل باز
[B][M1]گر به تشریف جوابم نکنی آگه از آن[M2]دهر بر جامهٔ عمرم کشد از مرگ طراز
[B][M1]تا بود نیک و بد و بیش و کم اندر پی هم[M2]تا بود سال و مه و روز و شب اندر تک و تاز
[B][M1]روز و شب جز سبب رافت و انصاف مباش[M2]سال و مه جز ندب دولت و اقبال مباز
[B][M1]داده بر باد رضای تو فلک خرمن دهر[M2]شسته از آب خسخای تو جهان تختهٔ آز
[B][M1]نامهٔ عمر ترا از فلک این باد خطاب[M2]زندگانی ولی نعمت من باد دراز
[A]
[B][M1]ای بر اعدا و اولیا پیروز[M2]در مکافات این و آن‌شب و روز
[B][M1]بر یکی جود فایضت غالب[M2]وز دگر جاه قاهرت کین‌توز
[B][M1]بذل نزدیک همت تو چو وام[M2]کرمت وام تو ز شکر اندوز
[B][M1]داده بی‌میل و کرده بی‌کینه[M2]دور این مایه‌ساز صورت‌سوز
[B][M1]قالب دوستانت را دل شیر[M2]حال دشمنانت را سگ و یوز
[B][M1]ای بحق هر دو تصرف تو[M2]مالک هر دوی بدر و بدفوز
[B][M1]زانکه اقبال خویش را دیدم[M2]با رخ دلگشای جان‌افروز
[B][M1]گفتمش هان چگونه داری حال[M2]زیراین ورطه تاب حادثه‌سوز
[B][M1]گفت ویحک خبر نداری تو[M2]که بگو بازگشت آخر گوز
[B][M1]حدثان کرد رای پای‌افزار[M2]آسمان گشت مرغ دست‌آموز
[B][M1]شب محنت به آخر آمد و شد[M2]شب من روز و روز من نوروز
[B][M1]روزم از روز بهترست اکنون[M2]از مراعات شمس دین بهروز
[B][M1]باد عمرش چو جاه روز افزون[M2]عمر اعداش عمر روز سپوز
[B][M1]حاسدانش همیشه سرگردان[M2]غم بر ایشان ز بخت بد فیروز
[B][M1]وقت بر آبریز سبلتشان[M2]آنکه گویند صوفیانش گوز
[B][M1]جاودان از فلک خطابش این[M2]کای بر اعداد و اولیا پیروز
[A]
[B][M1]چون مراد خویش را با ملک ری کردم قیاس[M2]در خراسان تازه بنهادم اقامت را اساس
[B][M1]چون غنیمت را مقابل کرده شد با ایمنی[M2]عقل سی روز و طمع ماهی بود راسابراس
[B][M1]ای طمع از خاک رنگین گر تهی داری تو کیس[M2]وی طرب از آب رنگین گر تهی داری تو کاس
[B][M1]وی دل ار قومی نکردند از تو یاد اندر رحیل[M2]عیب نبود زانکه از اطوار نسناسند ناس
[B][M1]تا خداوندی چو مجد دولت و دین بوالحسن[M2]حق‌شناس بندگان باشد چه غم او را شناس
[B][M1]آنکه از کنه کمالش قاصرست ادراک عقل[M2]راست چونان کز کمال عقل ادارک حواس
[B][M1]آکه با جودش سبکساری نیاید ز انتظار[M2]وانکه با بذلش گرانباری نباشد از سپاس
[B][M1]یابد از یک التفاتش ملک استغنا نیاز[M2]همچنان کز کیمیا ترکیب زر یابد نحاس
[B][M1]خواستم گفتن که دست و طبع او بحرست و کان[M2]عقل گفت این مدح باشد نیز با من هم پلاس
[B][M1]دست او را ابر چون گویی وآنجا صاعقه[M2]طبع او را کان چرا خوانی و آنجا احتباس
[B][M1]دهر و دوران در نهاد خویش از آن عالی‌ترند[M2]کز سر تهمت منجمشان بپیماید به طاس
[B][M1]در لباس سایه و نور زمان عقلش بدید[M2]گفت با خود ای عجب نعم‌البدن بس‌اللباس
[B][M1]ای نداده چرخ جودت تن درین سوی شمار[M2]وی نهاده دخل جاهت پای از آن روی قیاس
[B][M1]ای به رسم خدمت از آغاز دوران داشته[M2]طارم قدر ترا هندوی هفتم چرخ پاس
[B][M1]عالم قدرت مجسم نیست ورنه باشدی[M2]اندرونی سطح او بیرون عالم را مماس
[B][M1]مرگ بیرون ماند از گیتی چو تقدیر محال[M2]گر درو سدی کشی از خاک حزم و آب باس
[B][M1]بر تو حاجت نیست کس را عرض کردن احتیاج[M2]زانکه باشد از همه کس التماست التماس
[B][M1]انظرونا نقتبس من نورکم کی گفت چرخ[M2]کافتاب از آفتاب همتت کرد اقتباس
[B][M1]ختم شد بر تو سخا چونان که بر من شد سخن[M2]این سخن در روی گردون هم بگویم بی‌هراس
[B][M1]دور نبود کاین زمان بر وفق این دعوی که رفت[M2]در دماغش خود شهادت را همی گردد عطاس
[B][M1]شاعری دانی کدامین قوم کردند آنکه بود[M2]ابتداشان امرء القیس انتهاشان بوفراس
[B][M1]واینکه من خادم همی پردازم اکنون ساحریست[M2]سامری کو تا بیابد گوشمال لامساس
[B][M1]از چه خیزد در سخن حشو از خطا بینی طبع[M2]وز چه خیزد پرزه بر دیبا ز ناجنسی لاس
[B][M1]تا بود سیر السوانی در سفر دور فلک[M2]واندران دوران نظیر گاو او گاو خراس
[B][M1]گاو گردون هرگز اندر خرمن عمرت مباد[M2]تا مه کشت‌زار آسمان را هست داس
[B][M1]تا که باشد این مثل کالیاس احدی الراحتین[M2]بادی اندر راحتی کورا نباشد بیم یاس
[B][M1]دامن بخت تو پاک از گرد آس آسمان[M2]وز جفای آسمان خصم تو سرگردان چو آس
[B][M1]بی‌سپده‌دم شب خذلان بدخواهت چنانک[M2]تا به صبح حشر می‌گوید احاد ام سداس
[A]
[B][M1]زهی دست تو بر سر آفرینش[M2]وجود تو سر دفتر آفرینش
[B][M1]فضا خطبه‌ها کرده در ملک و ملت[M2]به نام تو بر منبر آفرینش
[B][M1]چهل سال مشاطه کون کرده[M2]رسوم ترا زیور آفرینش
[B][M1]طرازی نه چون طاهربن مظفر[M2]به عهد تو در ششتر آفرینش
[B][M1]اگر فضلهٔ گوهر تو نبودی[M2]حقیر آمدی گوهر آفرینش
[B][M1]گشاد نفاذ تو گردون فطرت[M2]بپردازد از دفتر آفرینش
[B][M1]وگر اختر تو نبودی نگشتی[M2]سعادت‌رسان اختر آفرینش
[B][M1]به باد عدم بردهد گر بخواهد[M2]خلاف تو خاکستر آفرینش
[B][M1]فنا بارها کرد عزم مصمم[M2]که تا بشکند چنبر آفرینش
[B][M1]شکوه تو دریافت آن کار اگرنه[M2]بکردی فنا در خور آفرینش
[B][M1]به دیوان جاهت گذارند انجم[M2]خراج نهم کشور آفرینش
[B][M1]وز اقطاع جودت رسانند ارکان[M2]وجوب همه لشکر آفرینش
[B][M1]تو ای سرور آفرینش نبینی[M2]که هر دم قضا مادر آفرینش
[B][M1]به زجر تمام از طبیعت بپرسد[M2]که هم به نشد سرور آفرینش
[B][M1]ترا کردگار از برای تحفظ[M2]موکل کند بر سر آفرینش
[B][M1]تکسر چه باشد که با چون تو شحنه[M2]بگردد به گرد در آفرینش
[B][M1]حوادث چرا بستری گستردکان[M2]به معنی بود بستر آفرینش
[B][M1]گوا می‌کنم بر تو هان ای طبیعت[M2]درین داوری داور آفرینش
[B][M1]که تا گرم و سردی برویش نیاری[M2]که این است خشک و تر آفرینش
[B][M1]الا تا مزاج عناصر به نسبت[M2]زیادت کند پیکر آفرینش
[B][M1]تو بادی که جز با تو نیکو نیاید[M2]قبای بقا در بر آفرینش
[B][M1]دوام ترا بیخ در آب و خاکی[M2]کزو رست برگ و بر آفرینش
[B][M1]بقای تو چندان که در طول و عرضش[M2]نشاید به جز محور آفرینش
[A]
[B][M1]ای شادی جان آفرینش[M2]وی گوهر کان آفرینش
[B][M1]ای محرم خلوتی که آنجا[M2]محسوت نشان آفرینش
[B][M1]ای بلبل بوستان تجرید[M2]در شوره‌ستان آفرینش
[B][M1]در جلوه کشیده کشف نطقت[M2]اسرار نهان آفرینش
[B][M1]در بدو وجود گفته پیرت[M2]کای بخت جوان آفرینش
[B][M1]ناجسته ز فکرتت روانتر[M2]تیری ز کمان آفرینش
[B][M1]آزاد مراتب یقینت[M2]زاسیب گمان آفرینش
[B][M1]بی‌فاتحهٔ ثنا نبرده[M2]نام تو زبان آفرینش
[B][M1]در شیوهٔ اختراع و ابداع[M2]با تاب و توان آفرینش
[B][M1]گم کرده گران رکابی تو[M2]تیزی عنان آفرینش
[B][M1]در بی‌جهتی هلال قدرت[M2]فارغ ز بنان آفرینش
[B][M1]در بی‌صفتی علو نعتت[M2]برتر ز بیان آفرینش
[B][M1]نابسته نبوده تا که بوده[M2]پیش تو میان آفرینش
[B][M1]صیت تو گرفته صد ولایت[M2]زانسوی جهان آفرینش
[B][M1]ده یازده قبول داری[M2]بر کل مکان آفرینش
[B][M1]بیش است زکوة مایهٔ تو[M2]از سود و زیان آفرینش
[B][M1]سوگند به جان تو خورد عقل[M2]یعنی که به جان آفرینش
[B][M1]ای نازده آفرینشت راه[M2]عبادی و آن آفرینش
[B][M1]هر نوبت مجلست بهاریست[M2]در فصل خزان آفرینش
[B][M1]سر گم شده نعرهٔ مریدانت[M2]نواب فغان آفرینش
[B][M1]افتاده بر آستانهٔ سمع[M2]مست از تو روان آفرینش
[B][M1]لوزینهٔ استعارت تست[M2]آرایش خوان آفرینش
[B][M1]نقد سخنت چو رایج افتاد[M2]در داد و ستان آفرینش
[B][M1]صراف سخن که نفس کلیست[M2]بر طرف دکان آفرینش
[B][M1]پرسید ز عقل کل که آن چیست[M2]گفتا همه دان آفرینش
[B][M1]تا ابلق تند دهر رامست[M2]اندر خم ران آفرینش
[B][M1]در خدمت دور دولتت باد[M2]دوران و زمان آفرینش
[B][M1]شیرین ز زبان شکرینت[M2]تا حشر دهان آفرینش
[A]
[B][M1]ای نهان گشته در بزرگی خویش[M2]وز بزرگی ز آسمان شده بیش
[B][M1]آفتاب این چنین بود که تویی[M2]آشکار و نهان ز تابش خویش
[B][M1]تو ز اندیشه آن سویی و جهان[M2]همه زین سوی عقل دوراندیش
[B][M1]باد بر سدهٔ تو هم نرسد[M2]باد فکرت نه باد خاک پریش
[B][M1]وهم را بین که طیره برگشتست[M2]پر بیفکنده پای ز ابله ریش
[B][M1]ای توانگر ز تو بسیط زمین[M2]وز نظیر تو آسمان درویش
[B][M1]بی‌تو رفتست ورنه در زنبور[M2]در پی نوش کی نشستنی نیش
[B][M1]لطف ار پای درنهد به میان[M2]گرگ را آشتی دهد با میش
[B][M1]آسمان گر سلاح بربندد[M2]تیر تدبیر تو نهد در کیش
[B][M1]ماهتاب از مزاج برگدد[M2]گر به حلق تو بر بمالد خیش
[B][M1]ور کند چوب آستان تو حکم[M2]شحنهٔ چوبها شود آدیش
[B][M1]جان نو داده‌ای جهانی را[M2]فرق ناکرده اهل مذهب و کیش
[B][M1]این نه خلقست نور خورشیدست[M2]که به بیگانه آن رسد چو به خویش
[B][M1]شاد باش ای به معجزات کرم[M2]مریمی از هزار عیسی بیش
[B][M1]تا نگویی که شعر مختصرست[M2]مختصر نیست چون تویی معنیش
[B][M1]بخدای ار کس این قوافی را[M2]به سخن برنشاندی به سریش
[A]
[B][M1]دوش سرمست آمدم به وثاق[M2]با حریفی همه وفا و وفاق
[B][M1]دیدم از باقی پرندوشین[M2]شیشه‌ای نیمه بر کنارهٔ طاق
[B][M1]می چون عهد دوستان به صفا[M2]تلخ چون عیش عاشقان به مذاق
[B][M1]هر دو در تاب خانه‌ای رفتیم[M2]که نبد آشنا هوای رواق
[B][M1]بنشستیم بر دریچگکی[M2]که همی دید قوسی از آفاق
[B][M1]بر یمینم ز منطقی اجزاء[M2]بر یسارم ز هندسی اوراق
[B][M1]همه اطراف خانه لمعهٔ برق[M2]زان رخ لامع و می براق
[B][M1]شکر و نقل ما ز شکر وصال[M2]جرعهٔ جام ما ز خون فراق
[B][M1]نه مرا مطربان چابک‌دست[M2]نه مرا ساقیان سیمین ساق
[B][M1]غزلکهای خود همی خواندم[M2]در نهاوند و راهوی و عراق
[B][M1]ماه ناگه برآمد از مشرق[M2]مشرقی کرد خانه از اشراق
[B][M1]به سخن درشدیم هر سه بهم[M2]چون سه یار موافق مشتاق
[B][M1]ماه را نیکویی همی گفتیم[M2]که دریغی به اجتماع و محاق
[B][M1]ذوشجون شد حدیث و دردادیم[M2]قصهٔ چرخ ازرق زراق
[B][M1]گفتم آیا کسی تواند کرد[M2]در بساط زمین علی الاطلاق
[B][M1]منع تقدیر او به استقلال[M2]کشف اسرار او به استحقاق
[B][M1]نه در آن دایره که در تدویر[M2]نتوانند زد نطق ز نطاق
[B][M1]نه از آن طایفه که نشناسد[M2]معنی احتراق از احراق
[B][M1]ماه گفتا که برق وهمی بود[M2]که برین گنبد آمدی به براق
[B][M1]در خراسان ز امتش دگریست[M2]که برو عاشقست ملک عراق
[B][M1]عصمت ایزدی رکاب و عنانش[M2]مدد سرمدی ستام و جناق
[B][M1]دانی آن کیست واحدالدین است[M2]آن ملک خلقت ملوک اخلاق
[B][M1]گفتم ای ماه نام تعیین کن[M2]گفت مخدوم و منعمت اسحق
[B][M1]آسمان رتبتی که سجده برند[M2]آسمانهاش خاضع الاعناق
[B][M1]مکنتش بسته با قضا پیمان[M2]قدرتش کرده با قدر میثاق
[B][M1]خلف صدق قدر اوست قدر[M2]چون شود در نفاذ حکمش عاق
[B][M1]فکرتش نسخهٔ وجود آمد[M2]راز گردون درو خط الحاق
[B][M1]رایش ار آفتاب نیست چراش[M2]سفر آسمان نیاید شاق
[B][M1]بوی کبریت احمر صدقش[M2]از عطارد ببرده رنگ نفاق
[B][M1]لغو سبع مثانی سخنش[M2]لغت منهیان سبع طباق
[B][M1]خرفه‌پوشیست چرخ ارنه زدیش[M2]رفعت بارگاه او مخراق
[B][M1]رای عالیش فالق الاصباح[M2]دست معطیش ضامن‌الارزاق
[B][M1]بی‌نیازی عیال همت اوست[M2]صدق او در سخا بجای صداق
[B][M1]رغبتش رغم کان و دریا را[M2]جار تکبیر کرده و سه طلاق
[B][M1]کرمش آز را که فاقه زدست[M2]ز امتلا اندر افکند به فواق
[B][M1]خون کانها بریخت کین سخاش[M2]کوه از آن یافت ایمنی ز خناق
[B][M1]به کرم رغبتش بدان درجه است[M2]که به نظاره رغبت احداق
[B][M1]کم نگردد که کم نیارد شد[M2]طول و عرض هوا به استنشاق
[B][M1]بیش گردد که بیش داند شد[M2]شرح بسط سخن به استنطاق
[B][M1]تا زمان همچو روز باشد و شب[M2]تا عدد همچو جفت باشد و طاق
[B][M1]روز و شب جفت کبریا بادا[M2]در چنین کاخ و باغ و طارم و طاق
[B][M1]عز او در ازاء عز وجود[M2]ناز معشوق و نالهٔ عشاق
[A]
[B][M1]مقدری نه به آلت به قدرت مطلق[M2]کند ز شکل بخاری چو گنبد ازرق
[B][M1]نه خشت و رشتهٔ معمار را درو بازار[M2]نه چوب و تیشهٔ نجار را درو رونق
[B][M1]به حکمتی که خلل اندرو نیابد راه[M2]ز مهر و ماه گشاده در آن مکان بیرق
[B][M1]حصار برشده بی‌آب و گل ولیک به صنع[M2]به گرد او زده از بحر بی‌کران خندق
[B][M1]نه منجنیق به سقفش رسد نه کشکنجیر[M2]نه تیر چرخ و نه سامان برشدن به وهق
[B][M1]نه از فراز توان کرد حیلت مرکوب[M2]نه از نشیب توان دید جایگاه نفق
[B][M1]درو به حکم روان کرده هفت سیاره[M2]ز لطف داده وطنشان دوازده جوسق
[B][M1]میان گنبد فیروزه رانده بحر محیط[M2]میان آب چنین خاک تودهٔ معلق
[B][M1]بدانکه مبدع ابداع اوست بی‌آلت[M2]گواه بس بود ای شوربخت خام خلق
[B][M1]چو ظن بری که به خود برشد آسمان بلند[M2]گهی ز گردش او روشنی و گاه غسق
[B][M1]نه بی‌نمایش خلاق شد مهیا خلق[M2]نه بی‌کفایت وراق شد نگار ورق
[B][M1]جز او به صنع که آرد چو عیسیی ازدم[M2]جز او به لطف که سازد چو موسیی ز علق
[B][M1]که برفرازد هر بامداد مطلع صبح[M2]که برگشاد هر شب به ضد صبح شفق
[B][M1]که بارد از دهن ابر بر صدف لؤلؤ[M2]که پوشد از اثر صنع در سمن قرطق
[B][M1]تبارک‌الله از آن قادری که قدرت او[M2]دهان و دیده نماید ز عبهر و فستق
[B][M1]گهی ز آب کند تازه چهرهٔ گلزار[M2]گهی ز باد کند باز لاله را یلمق
[B][M1]گهی ذلیل کند قوم فیل را از طبر[M2]گهی هلاکت نمرود را گمارد بق
[B][M1]تراست ملک و تویی ملک‌دار و ملک‌بخش[M2]ترا سزای خدایی به هر زمان الحق
[B][M1]ز دست باد تو بخشی به بوستان سندس[M2]ز چشم ابر تو باری به دشت استبرق
[B][M1]به حکم ماردمان را برآری از سوراخ[M2]ز بهر طعمهٔ راسو و لقمهٔ لقلق
[B][M1]به دفع زهر به دانا نموده‌ای تریاق[M2]به نفع طبع به بیمار داده‌ای سرمق
[B][M1]به باغ بلبل بر یاد تو گشاده زبان[M2]به شاخ فاخته از ذوق تو گرفته سبق
[B][M1]دوات در طلب آب لطف تو دلخون[M2]قلم ز هیبت نام بزرگ تو سرشق
[B][M1]نه در کنام چرد بی‌امان تو آهو[M2]نه در هوای پرده بی‌رضای تو عقعق
[B][M1]ز مار مهره تو آری، ز ابر مروارید[M2]ز گاو عنبرسارا، ز یاسمین زنبق
[B][M1]تو نام سید سادات بگذرانیدی[M2]ز هفت کشور و هفت آسمان و هفت طبق
[B][M1]به هر پیام که آورد کرده‌ام تصدیق[M2]به هرچه از تو رسیدست گفته‌ام صدق
[B][M1]نه در پیام تو لا گفته‌ام به هیچ طریق[M2]نه در رسالت او منکرم به هیچ نسق
[B][M1]نه در خلافت بوبکر دم زنم به خلاف[M2]نه در امامت فاروق در مجال نطق
[B][M1]نه در نشستن عثمان چو رافضی بدگوی[M2]نه در شجاعت حیدر چو خارجی احمق
[B][M1]سر خوارج خواهم شکافته چو انار[M2]دل روافض خواهم کفیده چون جوزق
[B][M1]ز زخم خنجر صمصام فعل آینه‌گون[M2]ز تیر ناوک زهر آب داده خسته حدق
[B][M1]مهیمنا چو به توحید تو گشادم لب[M2]شداز هدایت فضل تو گفته‌ام مغلق
[B][M1]سواد نظم مرا گر بود ز آب گذر[M2]کنند فخر رشیدی و صابر و عمعق
[B][M1]اگرچه عادت دق نیست انوری را لیک[M2]به درگه تو کند یارب ار نشاید دق
[B][M1]چو در مدیح امیر و وزیر عمر گذشت[M2]چه سود خواندن اخبار بلغه و منطق
[B][M1]منم سوار سخن گرچه نیستم در زین[M2]ز درگه ملکان خنگ و ابرش و ابلق
[B][M1]یکی جریدهٔ اعمال خود نکردم کشف[M2]هزار کس را کردم به مدح مستغرق
[B][M1]کنون که عذر گناهان خویشتن خواهم[M2]ز دیده خون بچکد بر بدن به جای عرق
[A]
[B][M1]ای سپاهت را ظفر لشکرکش و نصرت یزک[M2]نه یقین بر طول و عرض لشکرت واقف نه شک
[B][M1]بسته گرد موکبت صد پرده بر روی سماک[M2]کرده نعل مرکبت صد رخنه در پشت سمک
[B][M1]هرکجا حزم تو ساکن موج فوجی از ملوک[M2]هرکجا عزم تو جنبان جوشی جیشی از ملک
[B][M1]چون رکاب تو گران گردد عنان تو سبک[M2]روز هیجا ای سپاهت انجم و میدان فلک
[B][M1]قابل تکبیر فتح از آسمان گوید که هین[M2]القتال ای حیدر ثانی که النصرة معک
[B][M1]شیر چرخ از بیم شیر رایتت افغان‌کنان[M2]کالامان ای فخر دین اینانج بلکا خاصبک
[B][M1]چشمهٔ تیغ تو هم پر آب و هم پر آتش است[M2]چشمه‌ای دیدی میان آب و آتش مشترک
[B][M1]جان و جاه خصم سوزان و گدازان روز و شب[M2]چون به آتش در حشیش و چون به آب اندر نمک
[B][M1]فتنه را رایت نگون کن هین که اقرار قضا[M2]ایمنی را تا قیامت کرد بر تیغ تو چک
[B][M1]گر ترا یزدان بزرگی داد و راضی نیست خصم[M2]خصم را گو دفتر تقدیر باید کرد حک
[B][M1]عالم و آدم نبودستند کاندر بدو کار[M2]زید از اهل درج شد عمرو از اهل درک
[B][M1]ور به یزدان اقتدا کردست سلطان واجبست[M2]شاه والا برنهد چون حق نکو کردست دک
[B][M1]حذ و قدر بندگان نیکو شناسد پادشاه[M2]خود تفاوت در عیار زر که داند جز محک
[B][M1]پایهٔ قدرت نشان می‌خواست گردون از قضا[M2]گفت آنک زآفرینش پاره‌ای آنسوترک
[B][M1]ملک بخشاینده در حرمان میمون خدمتت[M2]چون خلافت بی‌علی بودست و بی‌زهر افدک
[B][M1]آسمان از مجلست بفکندش از روی حسد[M2]تا ز ناکامی نفس در حلق او شد چون خسک
[B][M1]او به تاراج قضا در چون غنیمت در مصاف[M2]زو صبایع در جدل کان جز ولی آن عضو لک
[B][M1]پای چون هیزم شکسته دل چو آتش بی‌قرار[M2]مانده در اطوارد و دودم چو ماهی در شبک
[B][M1]دوستان با یک جگر پر خون که اینک قد مضی[M2]دشمنان با یک دهن پر خنده کانک قد هلک
[B][M1]آسمان خود سال و مه با بنده این دستان کند[M2]در دیش با خیش دارد در تموزش با فنک
[B][M1]شکر یزدان را که این یک دست بوسش داد دست[M2]تا کند خار سپهر از پای بیرون یک به یک
[B][M1]تا نباشد همچو عنقا خاصه در عزلت غراب[M2]تا نباشد همچو شاهین خاصه در قدرت کرک
[B][M1]جان خصم از تیر سیمرغ افکنت بر شاخ عمر[M2]باد لرزان در برش چون جان گنجشک از پفک
[B][M1]ساختت از شاعران پر اخطل و فضل و جریر[M2]مجلست از ساقیان پر اخطی و رای و یمک
[A]
[B][M1]ای گشته نوک کلک تو صورت‌نگار ملک[M2]او بی‌قرار و داده مسیرش قرار ملک
[B][M1]یارب چگونه در سر کلکی توان نهاد[M2]چندین هزار تعبیه از کار و بار ملک
[B][M1]تا کلک در یمین تو جاری زبان نشد[M2]نور نگین زبانه نزد در یسار ملک
[B][M1]الا از آن لعاب که منسوج کلک تست[M2]دیباچهٔ قضا نکند پود و تار ملک
[B][M1]علم خدای بر دو قلم ساخت حل و عقد[M2]آن رازدار غیب شد این رازدار ملک
[B][M1]آن در ازل بکرد به یکبار ثبت حکم[M2]وین تا ابد بساخت به یکبار کار ملک
[B][M1]کلک ترا که عاقلهٔ نسل آدمست[M2]آورده ناقد طرف از جویبار ملک
[B][M1]ذات ترا که واسطهٔ عقد عالمست[M2]پرورد دایهٔ شرف اندر کنار ملک
[B][M1]عمریست تا که نشو نبات فساد نیست[M2]با آفتاب رای تو در نوبهار ملک
[B][M1]الا نوای شکر نزد عندلیب ذکر[M2]از اعتدال دور تو بر شاخسار ملک
[B][M1]بر چارسوی باس تو قلاب مفسدت[M2]دست بریده باز کشید از عیار ملک
[B][M1]بر شیر مرغزار فلک تب کمین کند[M2]گر بگذرد به عهد تو در مرغزار ملک
[B][M1]ایام امتداد نفاذ ترا بدید[M2]گفتا زهی دوام که دارد مدار ملک
[B][M1]تقدیر گرد بارهٔ حزم تو طوف کرد[M2]گفتا زهی اساس که دارد حصار ملک
[B][M1]از سایهٔ وقوف تو بیرون نیافتند[M2]گرچه زنور و سایه برون شد گذار ملک
[B][M1]دایم چو خلق ساعت از امداد سعی تو[M2]نونو همی فزاید خویش و تبار ملک
[B][M1]ای بارگاه تو افق آفتاب عدل[M2]وی آستان تو ربض استوار ملک
[B][M1]چون خوانمت وزیر که صد پادشا نشاند[M2]توقیع تو ز تاجوران در دیار ملک
[B][M1]یک مستحق نماند کز انصاف تو نیافت[M2]معراج تخت دولت و معلاق دار ملک
[B][M1]فاروق حق و باطل ملک زمین تویی[M2]احسنت شاد باش زهی حق‌گزار ملک
[B][M1]خورشید روزکی دو سه پیش از وزارتت[M2]بر پای کرد نوبتئی در جوار ملک
[B][M1]یعنی که ملک را به وزارت سزا منم[M2]بر ناگرفته چون همه طفلان شمار ملک
[B][M1]چون در سواد ملک بجنبید رایتت[M2]آن در سواد سایهٔ او بیخ و بار ملک
[B][M1]تقدیر گفت خیمه بکن هین که آمد آنک[M2]هست از هزار گونه شرف یادگار ملک
[B][M1]باری کسی که ملک برد انتظار اوی[M2]نه چون تویی که هرزه بری انتظار ملک
[B][M1]ای ملک در بسیط زمین خواستار تو[M2]واندر بسیط او همه‌کس خواستار ملک
[B][M1]تا روزگار دست تصرف همی کند[M2]اندر نهان ملت و در آشکار ملک
[B][M1]ای در تصرف تو جهان تا ابد مباد[M2]یک روزه روزگار تو جز روزگار ملک
[B][M1]عهدت قدیم باد و به عهد تو ملک شاد[M2]یارت خدای باد و شکوه تو یار ملک
[B][M1]ملکی که خیمه از خم گردون برون ز دست[M2]در زینهار تو نه تو در زینهار ملک
[B][M1]بر درگهت رکوع وضیع و شریف عصر[M2]در مجلست سجود صغار و کبار ملک
[A]
[B][M1]حبذا کارنامهٔ ارتنگ[M2]ای بهار از تو رشک برده به رنگ
[B][M1]صحنت از صحن خلد دارد عار[M2]سقفت از سقف چرخ دارد ننگ
[B][M1]داده رنگ ترا قضا ترکیب[M2]کدره نقش ترا قدر بی‌رنگ
[B][M1]صورت قندهار پیش تو زشت[M2]عرصهٔ روزگار نزد تو تنگ
[B][M1]وحش و طیرت بصورت و بصفت[M2]همه همراز در شتاب و درنگ
[B][M1]تیر ترکانت فارغ از پرتاب[M2]تیغ گردانت ایمنست از زنگ
[B][M1]داعی زایران درت بصریر[M2]هم ز یک خطوه و ز یک فرسنگ
[B][M1]حاکی مطربان خمت به صدا[M2]هم در آن پرده و در آن آهنگ
[B][M1]لب ناییت می‌سراید نای[M2]دست چنگیت می‌نوازد چنگ
[B][M1]بوده بر یاد خواجه بی‌گه و گاه[M2]جام ساقیت پر شراب چو زنگ
[B][M1]مجد دین بوالحسن که فرهنگش[M2]خاک را فر دهد هوا را هنگ
[B][M1]آنکه عدلش در انتظام امور[M2]شکل پروین دهد به هفتو رنگ
[B][M1]وانکه سهمش در انتقام حسود[M2]ناف آهو کند چو کام نهنگ
[B][M1]تا بود پشت و روی کار جهان[M2]گه شکر در مزاج و گاه شرنگ
[B][M1]باد پیوسته از سرشک حسد[M2]روی بدخواه تو چو پشت پلنگ
[A]
[B][M1]مرحبا موکب خاتون اجل[M2]عصمةالدین شرف داد و دول
[B][M1]آنکه بردست نهایت به ابد[M2]وانکه بردست بدایت به ازل
[B][M1]آن به جاه و به هنر به ز فلک[M2]وان به قدر و به شرف بر ز زحل
[B][M1]با وفاقش الم دهر شفا[M2]با خلافش اسد چرخ حمل
[B][M1]ای به اجناس هنر گشته سمر[M2]وی به انواع شرف گشته مثل
[B][M1]دهر نتواندت آورد نظیر[M2]چرخ نتواندت آورد بدل
[B][M1]چرخ با جود تو ایمن ز نیاز[M2]دهر با عدل تو خالی ز خلل
[B][M1]نقش کلکت همه در منظوم[M2]در نطقت همه وحی منزل
[B][M1]با کمال تو فلک یک نقطه است[M2]با وقار تو زمین یک خردل
[B][M1]دست عدل تو اگر قصد کند[M2]دور دارد ز جهان دست اجل
[B][M1]از خداوندان برتر ز تو نیست[M2]جز خداوند جهان عزوجل
[B][M1]ای مه از گوهر آدم به شرف[M2]وی بر از گنبد اعظم به محل
[B][M1]تیغ مریخ کند قهر تو کند[M2]مشکل چرخ کند کلک تو حل
[B][M1]بنده هرچند به خدمت نرسد[M2]متهم نیست به تقصیر و کسل
[B][M1]اندرین سال که بگذشت برو[M2]آن رسیده است که زان لاتسال
[B][M1]بندها داشته بی‌هیچ گناه[M2]عزلها یافته بی‌هیچ عمل
[B][M1]آن همه مغز چو تجویف دماغ[M2]وین همه پوست چو ترکیب بصل
[B][M1]قرب ماهی نبود بیش هنوز[M2]تا برستست از آن ویل و وجل
[B][M1]تا به اول نرسد هیچ آخر[M2]تا چو آخر نبود هیچ اول
[B][M1]باد بی‌اول و آخر همه عمر[M2]شب و روزت چو شب و روز امل
[B][M1]نوش در کام حسود تو شرنگ[M2]زهر در کام مطیع تو عسل
[B][M1]پای دور فلک و دست قضا[M2]لنگ در تربیت خصمت و شل
[A]
[B][M1]ای کرده درد عشق تو اشکم به خون بدل[M2]وی یازدم سرشته به مهر تو در ازل
[B][M1]ای بی‌بدل چو جان بدلی نیست بر توام[M2]بر بی‌بدل چه‌گونه گزیند کسی بدل
[B][M1]گشتی به نیکویی مثل اندر جهان حسن[M2]تا من به عاشقی شدم اندر جهان مثل
[B][M1]ترسم که روز وصل تو نادیده ناگهان[M2]سر برزند ز مشرق عمرم شب اجل
[B][M1]دردا و حسرتا و دریغا که روز و شب[M2]با صد دریغ و حسرت و دردم ازین قبل
[B][M1]در مشکلی فکند مرا عشق تو که آن[M2]جز کلک خواجه کس نکند در زمانه حل
[B][M1]صدر امم امام طریقت جمال دین[M2]لطف خدای و روح هنر مایهٔ دول
[B][M1]صدری که چون سخن ز سخنهای او رود[M2]ادراک منهزم شود و عقل مبتذل
[B][M1]سری بود مشاهده بی‌صورت و بی‌حروف[M2]نطقی بود معاینه بی‌نحو و بی‌علل
[B][M1]روح از نهیت آنکه مگر وحی منزلست[M2]اندر فتد به سجده که سبحان لم‌یزل
[B][M1]رایش فرو گشاده سراپردهٔ فلک[M2]قدرش فرو شکسته کله گوشهٔ زحل
[B][M1]در روح او دمیده قضا صدق چون یقین[M2]در ذات او سرگشته قدر علم چون عمل
[B][M1]با حزم او طریقت و دین فارغ از فتور[M2]با عزم او دیانت و دین ایمن از خلل
[B][M1]خورشید علم را فلک شرح و بسط او[M2]بیت‌الشرف شدست چو خورشید را حمل
[B][M1]ای در وقار حاکی اخلاق تو زمین[M2]وی در ثبات راوی افعال تو جبل
[B][M1]گر نز پی حسود تو بودی وقار تو[M2]برداشتی ز روی زمین عادت جدل
[B][M1]صافی‌ترست جوهرت از روح در صفا[M2]عالی‌ترست منبرت از چرخ در محل
[B][M1]در بحر علم کشتی علم تو می‌رود[M2]بی‌بادبان عشوه و بی‌لنگر حیل
[B][M1]در برق فکرتت نرسد ناوک عقول[M2]در سمع خاطرت نشود عشوهٔ امل
[B][M1]نه راه همتت بزند رتبت جهان[M2]نه آب عصمتت ببرد آتش زلل
[B][M1]آن‌کس که با محاسب جلد از کمال جهل[M2]نشناخت جز به حیله همی اکثر از اقل
[B][M1]گشت از عنایت تو همه دیده چون بصر[M2]زین پیش گرچه بود همه پرده چون بصل
[B][M1]شعرش همه نکت شد و نظمش همه مدیح[M2]قولش همه مثل شد و درجش همه غزل
[B][M1]آری به قوت و مدد تربیت شوند[M2]باران و برگ و گل گهر و اطلس و عسل
[B][M1]تا باد گلفشان گذرد بر چنار و سرو[M2]تا ابر درفشان گذرد بر حضیض و تل
[B][M1]این در جوار خاک شتابان و تیزرو[M2]چون مرغ زخم یافته در حالت وجل
[B][M1]وان بر بسیط باغ گرازان و خوشخرام[M2]چون بر زمین آینه‌گون ناقه و جمل
[B][M1]گاه از نسیم این دهن خاک پر عبیر[M2]گاه از نثار آن چمن باغ پر حلل
[B][M1]در باغ علم همچو گل نوشکفته باش[M2]دشمنت چو به برگ گل تر درون جعل
[B][M1]پای زمانه در تبع تابع تو لنگ[M2]دست سپهر در مدد حاسد تو شل
[A]
[B][M1]جرم خورشید چو از حوت درآید به حمل[M2]اشهب روز کند ادهم شب را ارجل
[B][M1]کوه را از مدت سایهٔ ابر و نم شب[M2]پر طرایف شود اطراف چه هامون و چه تل
[B][M1]سبزه چون دست به هم درزند اندر صحرا[M2]لاله را پای به گل در شود اندر منهل
[B][M1]ساعد و ساق عروسان چمن را بینی[M2]همه بربسته حلی و همه پوشیده حلل
[B][M1]پیش پیکان گل و خنجر برق از پی آن[M2]تا نسازند کمین و نسگالند جدل
[B][M1]بر محیط فلک از هاله سپر سازد ماه[M2]بر بسیط کره از خوید زره پوشد طل
[B][M1]وز پی آنکه مزاجش نکند فاسد خون[M2]سرخ بید از همه اعضا بگشاید اکحل
[B][M1]هر کرا فصل دی از شغل نما عزلی داد[M2]شحنهٔ نفس نباتیش درآرد به عمل
[B][M1]باد با آب شمر آن کند اندر بستان[M2]که کند با رخ آیینه به سوهان مصقل
[B][M1]وان کند عکس گل و لاله به گردش که به شب[M2]عکس آتش بکند گرد تنور و منقل
[B][M1]مرغزاری شود اکنون فلک و ابر درو[M2]راست چونان که تو گفتی همه ناقه است و جمل
[B][M1]میل اطفال نبات از جهت قوت و قوت[M2]کرده یک روی بر اعلی و دگر در اسفل
[B][M1]هر نماز دگری بر افق از قوس قزح[M2]درگهی بینی افراشته تا اوج زحل
[B][M1]به مثالی که به چیزیش مثل نتوان زد[M2]جز به عالی در دستور جهان صدر اجل
[B][M1]ناصر دین و نصیر دول و صاحب عصر[M2]بلمظفر که دول یافت بدو دین و دول
[B][M1]آنکه رایش دهد اجرام کواکب را نور[M2]وانکه کلکش کند اسرار حوادث را حل
[B][M1]آنکه داخل بود اندر سخنش صدق و صواب[M2]همچو اندر کلمات عربی نحو و علل
[B][M1]وانکه خارج بود از مکرمتش روی و ریا[M2]همچو از معجزه‌های نبوی زرق و حیل
[B][M1]طبع نامیزد بی‌رخصتش الوان حدوث[M2]عقل نشناسد بی‌دفترش اکثر ز اقل
[B][M1]زاید از دست و عنانش همه اعجال صبا[M2]خیزد از پای و رکابش همه آرام جبل
[B][M1]نطق پیش قلمش لال بود چون اخرس[M2]عقل پیش نظرش کژ نگرد چون احول
[B][M1]روز مولود موالید و جودش گفتند[M2]مرحبا ای ز عمل آخر و از علم اول
[B][M1]ای به اجناس شرف در همه اطراف سمر[M2]وی به انواع هنر در همه آفاق مثل
[B][M1]بس بقایی نبود خصم ترا در دولت[M2]چه عجب رایحهٔ گل ببرد روح جعل
[B][M1]ای دعاوی سخا بی‌کف دستت باطل[M2]وی قوانین سخن بی‌سر کلکت مختل
[B][M1]بنده سالیست که تا در کنف خدمت تو[M2]غم ایام نخوردست چه اکثر چه اقل
[B][M1]ورنه با او فلک این کرد ازین پیش همی[M2]کاتش و آب کند با گهر موم و عسل
[B][M1]جز در آیینه و آبت نتوان دید نظیر[M2]جز در اندیشه و خوابت نتوان یافت بدل
[B][M1]هم ترا دارد اگر داردت ایام نظیر[M2]هم ترا آرد اگر آردت افلاک بدل
[B][M1]نه خدایی و دهد دست تو رزق مقدور[M2]نه رسولی و بود نطق تو وحی منزل
[B][M1]هرچه در مدح تو گویم همه دانی که رواست[M2]چیست کان بر تو روا نیست مگر عزوجل
[B][M1]مدحتی کان نه ترا گویم بهتان و خطاست[M2]طاعتی کان نه ترا دارم طغیان و زلل
[B][M1]شعر نیکو نبود جز به محل قابل[M2]شرع کامل نبود جز به نبی مرسل
[B][M1]بود بی‌بالش تو صدر وزارت خالی[M2]بود بی‌حشمت تو کار ممالک مهمل
[B][M1]نتوانم که جهان دگرت گویم از آن[M2]کاین جهانیست مفصل تو جهان مجمل
[B][M1]هست با جود تو ایمن همه عالم ز نیاز[M2]هست با عدل تو خالی همه گیتی ز خلل
[B][M1]کهربا چون گرهٔ ابروی باس تو بدید[M2]خاصیت باز فرستاد مزاجش به ازل
[B][M1]عدل تو مسطر اشغال جهانست کز آن[M2]راست شد قاعده‌ها همچو خطوط جدول
[B][M1]دست عدل تو گشادست چنان بر عالم[M2]که فرو بندد اگر قصد کند دست اجل
[B][M1]بر تو واقف نشود عقل کل از هیچ قیاس[M2]وز تو ایمن نبود خصم تو از هیچ قبل
[B][M1]خصمت ار دولتکی یافت مزور وانرا[M2]روزکی چند نگهداشت بتزویر و حیل
[B][M1]آخرالامر درآمد به سر اسب اجلش[M2]تا درافتاد به یک حادثه چون خر به وحل
[B][M1]گاه با ضربت رمحی ز سماک رامح[M2]گاه با نکبت عزلی ز سماک اعزل
[B][M1]رویش از غصهٔ ایام بر دشمن و دوست[M2]داشتی چون گل دورو اثر خوف و خجل
[B][M1]گوش کاره شود از قصهٔ او لاتسمع[M2]هوش واله شود از غصهٔ او لاتسال
[B][M1]بخت بیدار تو بود آنکه برانگیخت چنین[M2]دولت خفتهٔ او را ز چنان خواب کسل
[B][M1]لله الحمد که تا حشر نمی‌باید بست[M2]در قطار تعبش نیز نه ناقه نه جمل
[B][M1]شد ز فر تو همه مغز چو تجویف دماغ[M2]گرچه دی بود همه پوست چو ترکیب بصل
[B][M1]تا محل همه چیز از شرف او خیزد[M2]جاودان بر همه چیزیت شرف باد و محل
[B][M1]درگهت مقصد ارکان و برو باز حجاب[M2]مجلست ملجا اعیان و درو مدح و غزل
[B][M1]پای اقبال جهان سوی بداندیش تو لنگ[M2]دست آسیب جهان سوی نکوخواه تو شل
[B][M1]روزه پذرفته و روزت همه فرخنده چو عید[M2]وز قضا بستده با دخل ابد وجه ازل
[A]
[B][M1]به نیک طالع و فرخنده روز و فرخ فال[M2]به سعد اختر و میمون زمان و خرم حال
[B][M1]به بارگاه وزارت به فرخی بنشست[M2]خدایگان وزیران و قبلهٔ آمال
[B][M1]نظام مملکت و صدر دین و صاحب عصر[M2]سپهر رفعت و قدر و جان عز و جلال
[B][M1]محمدآنکه به اقبال او دهد سوگند[M2]روان پاک محمد به ایزد متعال
[B][M1]زمانه بخشش و خورشیدرای و گردون‌قدر[M2]کریم‌طبع و پسندیده‌فعل و خوب‌خصال
[B][M1]ببسته از پی حکمش میان زمین و زمان[M2]گشاده از پی حمدش زبان نسا و رجال
[B][M1]به گام عقل مساحت کند محیط فلک[M2]به نور رای تصور کند خیال حیال
[B][M1]بهجنب قدر بلندش مدار انجم پست[M2]به پیش رای مصیبش زبان حجت لال
[B][M1]به کینش اندر مضمر عنا و محنت و مرگ[M2]به مهرش اندر مدغم بقا و نعمت و مال
[B][M1]حواله کرد به دیوان و مهر و کینش مگر[M2]خدای نامهٔ ارواح و قسمت آجال
[B][M1]به فر دولت او شیر فرش ایوانش[M2]تواند ار بکند شیر چرخ را چنگال
[B][M1]به حشمتش بکند دیده تیهو از شاهین[M2]به قوتش بکند پنجه روبه از ریبال
[B][M1]ز بیم او همه عمر استخوان دشمن اوست[M2]چو از بخار دخانی زمین گه زلزال
[B][M1]ز دست بخشش او حاکی است اشک سحاب[M2]ز حزم محکم او راوی است سنگ جبال
[B][M1]دلش ملال نداند همی به بخشش و جود[M2]مگر ز بخشش و جودش ملول گشت ملال
[B][M1]تو آن کسی که سپهرت نپرورید نظیر[M2]تو آن کسی که خدایت نیافرید همال
[B][M1]عنایتی بد و صلصال، اصل آدم و تو[M2]از آن عنایت محضی و آدم از صلصال
[B][M1]به قدر و جاه و شرف از کمال بگذشتی[M2]درست شد که کمالیست از ورای کمال
[B][M1]اگر به کوه برند از عنایت تو نشان[M2]وگر به بحر برند از سیاست تو مثال
[B][M1]در آن بنفشه به جای خارهٔ صلب[M2]وزین پشیزه بریزد ز پشت ماهی دال
[B][M1]فلک خرام سمند ترا سزد که بود[M2]جهان به زیر رکاب و فلک به زیر نعال
[B][M1]ز نعل مرکب و از طبل باز تو گیرند[M2]هلال و بدر به چرخ بلند بر اشکال
[B][M1]مه نوی تو به ملک اندر از خسوف مترس[M2]از آنکه راه نباشد خسوف را به هلال
[B][M1]چگونه یازد بدخواه زی تو دست جدل[M2]چگونه آرد بدگوی با تو پای جدال
[B][M1]که شیر رایت قهرت چو کام بگشاید[M2]فرو شوند هزبران به گوشها چو شکال
[B][M1]نهان از آن ننماید ضمیر او که دلش[M2]ز تف هیبت تو همچو لب شکسته سفال
[B][M1]چو باد در قفس انگار کار دولت خصم[M2]از آنکه دیرنپاید چو آب در غربال
[B][M1]شد آنکه دشمن تو داشت گربه در انبان[M2]کنون گهست که با سگ درون شود به جوال
[B][M1]بزرگوارا من بنده گرچه مدت دیر[M2]به خدمتت نرسیدم ز گردش احوال
[B][M1]بخیر بر تو دعا کرده‌ام همی شب و روز[M2]بطبع بر تو ثنا گفته‌ام همی مه و سال
[B][M1]به خدمت تو چنان تشنه بوده‌ام بخدای[M2]که هیچ تشنه نباشد چنان به آب زلال
[B][M1]به بخت تیرهٔ برگشته گفتم آخر هم[M2]به کام باز بگردد سپهر خیره منال
[B][M1]جمال جاه تو از پرده برگشاید روی[M2]همان قدر تو بر بنده گستراند بال
[B][M1]بحق خاتم و کلک تو بر یسار و یمین[M2]که بی‌تو باز ندانسته‌ام یمین ز شمال
[B][M1]به بند چرخ بدم بسته تاکنون که گشاد[M2]خدای بر من و بر دیگران در اقبال
[B][M1]به ایمنی و خوشی در سرای عمر بمان[M2]بفرخی و فرح بر سریر ملک ببال
[B][M1]ز رشک چهرهٔ بدخواه تو چو زر عیار[M2]ز اشک دیدهٔ بدگوی تو چو بحر طلال
[B][M1]مباد اختر خصم ترا سعود و شرف[M2]مباد کوکب خبت ترا هبوط و زوال
[A]
[B][M1]ای ترا کرده خداوند خدای متعال[M2]داده جان و خرد و جاه و جوانی و جمال
[B][M1]حق آنرا که زبر دست جهانی کردت[M2]که مرا بیهده بی‌جرمی در پای ممال
[B][M1]بکرم یک سخن بنده تامل فرمای[M2]پس براندیش و فروبین و بدان صورت حال
[B][M1]هفته‌ای هست که در دست تجنیست اسیر[M2]به حدیثی که چو موی کف دستست محال
[B][M1]آخر از بهر خدا این چه خیالست و گمان[M2]واخر از بهر خدا این چه جوابست و سؤال
[B][M1]تو خداوند که بر من بودت منت جان[M2]تو خداوند که بر من بودت منت مال
[B][M1]از من آید که به نقص تو زبان بگشایم[M2]یارب این خود بتوان گفت و درآید به خیال
[B][M1]حاش لله نه مرا بلکه فلک را نبود[M2]با سگ کوی تو این زهره و یارای مقال
[B][M1]دشمنان خاک درین کار همی اندازند[M2]ورنه من پاکم ازین، پاکتر از آب زلال
[B][M1]گرچه فرمانت روانست به هرچ آن بکنی[M2]با من عاجز مسکین چه سیاست چه نکال
[B][M1]جهد آن کن که در این حادثه و درد گران[M2]دور باشی ز تهور که ندارند به فال
[B][M1]بنده را نیست غم جان و جوانی و جهان[M2]غم آنست که بیهوده درافتی به وبال
[B][M1]ور چنانست که خشنودی تو در آن هست[M2]کاندرین روز دو عمرم که مبیناد زوال
[B][M1]کار را باش که کردم ز دل و سینهٔ پاک[M2]خون خود گرچه ندارد خطری بر تو حلال
[B][M1]وعده‌ای می‌ننهم هین من و قتال و کنب[M2]مهلتی می‌ندهم هین من و جلاد و دوال
[B][M1]مرگ از آن به که مرا از تو خجل باید بود[M2]نه گناهی و نه خوفی و نه قیلی و نه قال
[B][M1]سخن بنده همین است و بر این نفزاید[M2]که نیفزاید ازین بیهده الا که ملال
[B][M1]تا که ایمد کمالست پس از هر نقصان[M2]بیم نقصانت مبادا ز فلک ای کل کمال
[B][M1]به چنین جرم و تجنی که مرا افکندند[M2]ای خداوند خدا را مفکن در اقوال
[A]
[B][M1]خدای خواست که گیرد زمانه جاه و جلال[M2]جمال داد جهان را به جود و جاه و کمال
[B][M1]سپهر معنی مسعود کز قران سعود[M2]نزاد مادر گیتی چو او ستوده خصال
[B][M1]قضا توان و قدر قدرت و ستاره محل[M2]زمانه بخشش و کان دستگاه و بحر نوال
[B][M1]به جنب قدر رفیعش مدار انجم پست[M2]به پیش رای مصیبش زبان حجت لال
[B][M1]به نوک حامه ببندد ره قضا و قدر[M2]به تیر نکته بدوزد لب صواب و محال
[B][M1]گر ابر خاطر او قطره بر زمین بارد[M2]به جای برگ زبان بردمد ز شاخ نهال
[B][M1]چو رای روشن او باشد آفتاب سپهر[M2]گر آفتاب امان یابد ز کسوف و زوال
[B][M1]هلال چرخ معالیش منخسف نشود[M2]از آنکه راه نباشد خسوف را به هلال
[B][M1]سپر برشده را رای او به خدمت خواند[M2]کمر ببست به جوزا چو بندگان به دوال
[B][M1]ز حرص خدمت او سرنگون همی آیند[M2]به وقت مولد از ارحام مادران اطفال
[B][M1]ز شاخ بادرم آید کف چنار برون[M2]گر از مهب کف او وزد نسیم شمال
[B][M1]ترازویی که بدان بار بر او سنجند[M2]سپهر کفهٔ او زیبد و زمین مثقال
[B][M1]ز حرص آنکه ازو سائلان سؤال کنند[M2]همی سؤال بخواهد ز سائلان به سؤال
[B][M1]ایا محامد تو نقش گشته در اوهام[M2]و یا مؤثر تو وقف گشته بر اقوال
[B][M1]خطر ندید هر آنکو ندید از تو قبول[M2]شرف نیافت هر آنکو نجست با تو وصال
[B][M1]تو آن کسی که سپهرت نپرورید نظیر[M2]تو آن کسی که خدایت نیافرید همال
[B][M1]زمانه سال و مه از خدمت تو جوید نام[M2]ستاره روز و شب از طلعت تو گیرد فال
[B][M1]تو آدمی و همه دشمنان تو ابلیس[M2]تو مهدیی و همه حاسدان تو دجال
[B][M1]به دست حزم بمالی همی مخالفت را[M2]زمانه نیز نبیند چو تو مخالف مال
[B][M1]اگرنه کین تو کفرست پس چرا دارد[M2]سپهر خصم ترا خون مباح و مال حلال
[B][M1]عدو حرارت بیم تو دارد اندر دل[M2]ز دست مردمک دیده زان زند قیفال
[B][M1]بزرگوارا شد مدتی که من خادم[M2]به خدمتت نرسیدم ز گردش احوال
[B][M1]نه آنکه از دل و جان مخلصت نبودستم[M2]گواه دارم، وان کیست ایزد متعال
[B][M1]ز مجلس تو گر ابرام دور داشته‌ام[M2]نه از فراغت من بود بل ز بیم ملال
[B][M1]وگرنه در دو سه موسم ز طبع چون آتش[M2]قصیده‌هات بیاورد می چو آب زلال
[B][M1]به جای دیگر اگر اول التجا کردم[M2]بدیدم آنچه مبیناد هیچ کس به خیال
[B][M1]خدای داند و کس چون خدای نیست که کس[M2]به عمر خویش ندیدست از آن سمج‌تر حال
[B][M1]ثنا قبول به همت کنند اهل ثنا[M2]بلی که مرد به همت پرد چو مرغ به بال
[B][M1]بدین دلیل تویی خواجهٔ به استحقاق[M2]وزین قیاس تویی مهتر به استقلال
[B][M1]نه هرکرا به لقب با کسی مشابهت است[M2]شبیه اوست چنان چون یمین شبیه شمال
[B][M1]که دال نیز چو ذال است در کتابت لیک[M2]به ششصد و نود و شش کمست دال از ذال
[B][M1]ببین که میر معزی چه خوب می‌گوید[M2]حدیث هیات بینو و شکل کعب غزال
[B][M1]در این مقابله یک بیت ازرقی بشنو[M2]نه بر طریق تهجی به وجه استدلال
[B][M1]زمرد و گیه سبز هر دو همرنگند[M2]ولیک زین به نگین‌دان کشند از آن به جوال
[B][M1]همیشه تا که بود نعت زلف در ابیات[M2]همیشه تا که بود وصف خال در امثال
[B][M1]سری که از تو بپیچد بریده باد چو زلف[M2]دلی که از تو بگردد سیاه باد چو خال
[B][M1]هزار سال تو مخدوم و دهر خدمتگار[M2]هزار جای تو ممدوح و بنده مدح سگال
[A]
[B][M1]ای به هستی داده گیتی را کمال[M2]ملک را فرخنده هر روز از تو فال
[B][M1]صدر دنیایی و دنیا را به تو[M2]هست هر ساعت کمالی بر کمال
[B][M1]چون وزارت آسمان رفعت شود[M2]هر کرا جاه تو افزاید جلال
[B][M1]بخت بیدار تو حی لاینام[M2]ملک تایید تو ملک لایزال
[B][M1]در مقاتب آفتابت زیردست[M2]در معالی آسمانت پایمال
[B][M1]اوج جاهت را ثوابت در جوار[M2]غور حزمت را حوادث در جوال
[B][M1]ملک را حزم تو دفع چشم بد[M2]فتنه را دور تو دور گوشمال
[B][M1]اصل اوتاد زمین شد حزم تو[M2]زان چنین ثابت اساس آمد جبال
[B][M1]چیده گوش از نطق تو در ثمین[M2]دیده چشم از کلک تو سحر حلال
[B][M1]ناله از کلکت به عدوی شد به خصم[M2]کلک را گو کار خود کردی منال
[B][M1]هر کجا امرت سبک دارد عنان[M2]چرخ بستاند رکاب امتثال
[B][M1]هر کجا قهرت گران دارد رکاب[M2]کوه برتابد عنان احتمال
[B][M1]چون گره بر ابروی قهرت زدند[M2]آسمان گوید کفی‌الله القتال
[B][M1]نیستی یزدان، چرا هست ای عجب[M2]مثل و مانند ترا هستی محال
[B][M1]عفو تو تعیین کند عذر گناه[M2]جود تو تلقین کند حسن سؤال
[B][M1]ای جوانمردی که در ایام تو[M2]هست کمتر ثروت آمال مال
[B][M1]آز را از کثرت برت گرفت[M2]در طباع اکنون ز استغنا ملال
[B][M1]گر شود محسوس دریای دلت[M2]اخترش گوهر بود طوبیش نال
[B][M1]اختران را سعیت ار حامی شود[M2]فارغ آیند از هبود و از وبال
[B][M1]آسمان را نهیت ار منعی کند[M2]منفصل گردد زمان را اتصال
[B][M1]ور کند خورشید رای روشنت[M2]سوی چارم چرخ رای انتقال
[B][M1]از سواد شب نماند گرد روز[M2]آن قدر کاید رخش را زلف و خال
[B][M1]اختران کز علمشان خارج نجست[M2]بر جهان بادی و کی بودی محال
[B][M1]جمله اکنون چون به درگاهت رسند[M2]این از آن می‌پرسد آیا چیست حال
[B][M1]ای بجایی کز تحیر وصف تو[M2]طوطی نطق مرا کردست لال
[B][M1]چون فلک نسگالدت جز نیکویی[M2]بدسگالت را بدی گو می‌سگال
[B][M1]چون روان بر آفرینش قول تست[M2]قیل گو چندان که خواهی باش و فال
[B][M1]طبل را کی سود دارد ولوله[M2]چون باول نافریدندش دوال
[B][M1]ذره گر پنهان کند روی از شعاع[M2]نام هستی هم بر او آید زوال
[B][M1]صاحبا تا شمع و تا پروانه هست[M2]این غرورانگیز و آن صاحب جمال
[B][M1]برنخیزد گفت و گوی و جست و جوی[M2]گرچه سوزد خویشتن را پر و بال
[B][M1]گوش را از انفعال این سخن[M2]باز خر گو ایهاالساقی تعال
[B][M1]جام مالامال نوش از دست آن[M2]کو به سیارات ننماید جمال
[B][M1]جرعهٔ رخسار او از روی عکس[M2]پر می رنگین کند جام هلال
[B][M1]تا که باشد سمت میل آفتاب[M2]گه جنوب از روی دوران گه شمال
[B][M1]سال و مه دورانت اندر سایه باد[M2]ای طفیل دور عمرت ماه و سال
[B][M1]جاودان محروس و محفوظ از هموم[M2]زانکه معصوم آمدستی از همال
[B][M1]سرو اقبال تو تر وز عرق او[M2]باغ دولت را نهال اندر نهال
[B][M1]سد دشمن رخنه چون دندان سین[M2]پشت حاسد کوز چون بالای دال
[B][M1]معتدل اقبال بادی کو چرا[M2]زانکه بنیاد بقا شد اعتدال
[A]
[B][M1]سایه افکند مه روزه و روز تحویل[M2]روز مسعود مبارک مه میمون جلیل
[B][M1]سایه‌ای نه که شود از رخ خورشید خجل[M2]سایه‌ای نه که بود بر در خورشید ذلیل
[B][M1]سایه‌ای کز مدد مد سوادش دادست[M2]دست کحال قضا دیدهٔ دین را تکحیل
[B][M1]سایه‌ای کز طرف دامن فضلش دارند[M2]دوش خورشید ردا تارک گردون اکلیل
[B][M1]هر دو فرخنده و میمون و مبارک بادند[M2]چه مه روزه و دیگر چه و روز تحویل
[B][M1]برکه بر ناصر دین صاحب عادل که خدای[M2]همه چیزیش بدادست مگر عیب و عدیل
[B][M1]ثانی سایهٔ یزدان که به عالی عتبه‌اش[M2]نور خورشید قدم می‌ننهد بی‌تقبیل
[B][M1]ای صلاحیت عالم را کلک تو ضمان[M2]رزق ذریت آدم را کف تو کفیل
[B][M1]سایهٔ عدل تو واصل به وجود و به عدم[M2]منهی حزم تو آگه ز کثیر و ز قلیل
[B][M1]نه سر امر تو در پیش ز شرم تغییر[M2]نه رخ رای تو بی‌رنگ ز ننگ تبدیل
[B][M1]حیز حزم تو چونان به اصابت مملوست[M2]که درو همچو خلا گنج نیابد تعطیل
[B][M1]جامهٔ جاه ترا نقش همی بست قضا[M2]واسمان جامهٔ خودرنگ همی‌کرد به نیل
[B][M1]به سر عجز رسد عون تو بی‌هیچ نشان[M2]به دم جور رسد عدل تو بی‌هیچ دلیل
[B][M1]خطبه بر مسرع حکم تو کند باد خفیف[M2]خوشه از خرمن علم تو چند خاک ثقیل
[B][M1]خجلت حلم تو دادست زمین را تسکین[M2]غیرت حکم تو دادست زمان را تعجیل
[B][M1]کوه اگر حلم ترا نام برد بی‌تعظیم[M2]ابر اگر دست ترا یاد کند بی‌تبجیل
[B][M1]کوه را زلزله چون کیک فتد در پاژه[M2]ابر را صاعقه چون سنگ فتد در قندیل
[B][M1]قبض ارواح کند تف سموم سخطت[M2]بی‌جواز اجل و واسطهٔ عزرائیل
[B][M1]نشر اموات کند صوت صریر قلمت[M2]فارغ از مشغلهٔ صور و دم اسرافیل
[B][M1]چون زمین را شرف مولد تو حاصل شد[M2]آسمان راه نظیرت بزد اندر تحصیل
[B][M1]خود وجود چو تویی بار دگر ممتنع است[M2]ورنه نی فیض گسستست و نه فیاض بخیل
[B][M1]ای شده عرصهٔ کون از پی جاه تو عریض[M2]وز پی مدت عمر تو ابد گشته طویل
[B][M1]خصم اگر در پی دیوار حسد لافی زد[M2]زان سعایت چه ترا، کم مکن از سعی جمیل
[B][M1]اصطناع تو دهد روشنی کار خدم[M2]نور اجرام دهد تابش خورشید صقیل
[B][M1]خواب خرگوش بداندیش تو خوش چندانست[M2]کابن سیرین قضا دم نزند از تاویل
[B][M1]مومیایی همه دانند کرا خرج شود[M2]هر کجا پشه به پهلو زدن آید با پیل
[B][M1]انتقام تو نه آن اخگر اخترسوزست[M2]که در امعای شترمرغ پذیرد تحلیل
[B][M1]کبش مغرور چراگاه بهشت است هنوز[M2]باش تا داغ فنا برنهدش اسماعیل
[B][M1]مسند تست بحق بارز مجموع وجود[M2]وین دگرها همه ترقین عدم را تفصیل
[B][M1]تا توانند که در تربیت روح نهند[M2]آب حیوان را بر آتش دوزخ تفضیل
[B][M1]باد تاثیر حوادث به اضافت با تو[M2]آب دریا و کلیم آتش نمرود و خلیل
[B][M1]حاسدانت ز نوایب همه با هایاهای[M2]گوش پر ولولهٔ طبل ولی طبل رحیل
[B][M1]در ممالک اثرت فتنه نشان شهر به شهر[M2]در مسالک ظفرت بدرقه رو میل به میل
[A]
[B][M1]مؤتمن اسعد بن اسماعیل[M2]آن به قدر و شرف عدیم عدیل
[B][M1]هست خورشید آسمان جلال[M2]هست مختار مهتران جلیل
[B][M1]آنکه در خاک حلم او آرام[M2]وانکه در باد حکم او تعجیل
[B][M1]خاک با حلم او چو باد خفیف[M2]باد با طبع او چو خاک ثقیل
[B][M1]بر قدرش قصیر قامت چرخ[M2]بر طبعش غدیر قلزم و نیل
[B][M1]سخنش علم غیب را تفسیر[M2]قلمش راز چرخ را تاویل
[B][M1]نیست با عرض و طول همت او[M2]پیکر آسمان عریض و طویل
[B][M1]غاشیهٔ همتش کشند همی[M2]بر فلک جبرئیل و میکائیل
[B][M1]نبود بر سخاوتش منت[M2]نبود در کفایتش تعطیل
[B][M1]ای بری عفو و عونت از پاداش[M2]وی مصون عهد و قولت از تبدیل
[B][M1]چرخ را رفعت تو گفته قصیر[M2]برق را فکرت تو خوانده کلیل
[B][M1]کوه با عزم محکم تو سبک[M2]ابر با دست بخشش تو بخیل
[B][M1]ای نهاده به خاصیت ز ازل[M2]قدرت اکلیل چرخ را اکلیل
[B][M1]فلک از رشک رتبت و شرفت[M2]در ازل جامه رنگ کرده به نیل
[B][M1]ملک از بهر نامهٔ عملت[M2]خویشتن وقف کرده بر تهلیل
[B][M1]نیست اندر جهان کون و فساد[M2]رزق را چون دل تو هیچ کفیل
[B][M1]نیست اندر بیان باطل و حق[M2]عقل را چون دل تو هیچ دلیل
[B][M1]آفتاب از کف تو بخشد نور[M2]همچو از آفتاب جرم صقیل
[B][M1]ای نزاده ترا زمانه بدل[M2]وی ندیده ترا ستاره بدیل
[B][M1]تویی آن کس که در سخا آید[M2]پشهٔ تو به چشم گردون پیل
[B][M1]منم آن کس که در سخن شاید[M2]موزهٔ من زمانه را مندیل
[B][M1]سخنم شد چنان که بنیوشد[M2]گوش جانش چو محکم تنزیل
[B][M1]گرچه در هر سخن نهد فلکم[M2]بر جهان و جهانیان تفضیل
[B][M1]نیست سنگم به نزد کس که مرا[M2]سنگها زد زمانه بر قندیل
[B][M1]عیبم این بیش نه که کم بودست[M2]دخلم از خرج دبه و زنبیل
[B][M1]کشتهٔ دهرم و صریر قلمت[M2]هست مانند صور اسرافیل
[B][M1]به نشورم رسان که دیدستم[M2]بارها گوشمال عزرائیل
[B][M1]گفته بودم که کدیه‌ای نکنم[M2]اندرین خدمت از کثیر و قلیل
[B][M1]کرمت گفت از آن چه عیب آید[M2]شعر چون بکر بود و مرد معیل
[B][M1]تا کند آسمان همی حرکت[M2]تا کنند اختران همی تحویل
[B][M1]حاسدت زاسمان مباد عزیز[M2]تابعت ز اختران مباد ذلیل
[B][M1]باد طبع تو یار لهو و لعب[M2]باد خصم تو جفت حزن و عویل
[B][M1]خانهٔ دانش از دل تو به پای[M2]دیدهٔ بخشش از کف تو کحیل
[B][M1]ایمن اندر نظاره‌گاه سپهر[M2]گوش جانت ز بانگ طبل رحیل
[B][M1]زنده اسلاف تو به تو چو به من[M2]جدم اسحق و جدت اسماعیل
[A]
[B][M1]مبارک باد و میمون باد و خرم[M2]همایون خلعت سلطان عالم
[B][M1]بلی خود خلعت سلطان بهرحال[M2]مبارک باشد و میمون و خرم
[B][M1]ترا بیرون ز تشریف شهنشاه[M2]که حد و قدر آن کاریست معظم
[B][M1]نیارد داد گردون هیچ دولت[M2]که نه قدرش بود از قدر تو کم
[B][M1]ایا در امر تو تعجیل مضمر[M2]و یا در نهی تو تاخیر مدغم
[B][M1]مقدم عهد و در دولت مؤخر[M2]مؤخر عهد و در فرمان مقدم
[B][M1]فلک را قدر تو والا ذعالی[M2]جهان را حزم تو بنیاد محکم
[B][M1]کند امن تو آب فتنه تیره[M2]کند سهم تو سور زهره ماتم
[B][M1]زمین تاب عنان تو ندارد[M2]چه جای این حدیثست آسمان هم
[B][M1]ستم تا پای عدلت در میان بست[M2]نهادست از تحیر دست بر هم
[B][M1]کفت را خواستم گفتن زهی ابر[M2]دلت را خواستم گفتن زهی یم
[B][M1]قضا گفتا معاذالله مگو این[M2]که ما را اندرین حکمیست ملزم
[B][M1]دلش را گفته‌ام عقل مجرد[M2]کفش را گفته‌ام جود مجسم
[B][M1]به قدرت آسمانی زان زمین شد[M2]تصرفهای کلکت را مسلم
[B][M1]ز کلک بی‌قرار تست گویی[M2]قرار ملک سطان معظم
[B][M1]نباشد منتظم بی‌کلک تو ملک[M2]حدیث رستمست و رخش رستم
[B][M1]به کلک و رای در ملک آن کنی تو[M2]که در عمر آن نکردست از کف و دم
[B][M1]به اعجاز عصا موسی عمران[M2]به ایجاب دعا عیسی مریم
[B][M1]چه اندر صدر تو دیوان طغری[M2]چه اندر دست دیوان خاتم جم
[B][M1]تویی کز فتح باب دست تو هست[M2]همیشه خشکسال آز را نم
[B][M1]جراحتهای آسیب فلک را[M2]ز داروخانهٔ خلق تو مرهم
[B][M1]همه اسلام رادر راحت و رنج[M2]همه آفاق را در شادی و غم
[B][M1]برد یمن از یمینت نوک خامه[M2]دهد یسر از یسارت نقش خاتم
[B][M1]چو تو در دور آدم کس ندیدست[M2]کریم ابن کریمی تا به آدم
[B][M1]غرض ذات تو بود ارنه نگشتی[M2]بنی‌آدم به کرمنا مکرم
[B][M1]بیانم هست از وصف تو عاجز[M2]زبانم هست در نعت تو ابکم
[B][M1]سخن کوتاه شد گر راست خواهی[M2]تویی مانند تو والله اعلم
[B][M1]الا تا از خم گردون برون نیست[M2]نه صبح اشهب و نه شام ادهم
[B][M1]مبادا صبح تایید ترا شام[M2]مبادا پشت اقبال ترا خم
[B][M1]ابد با مدت عمرت هم آواز[M2]چو از روی تناسب زیر با بم
[B][M1]کمینه پاسبانت بخت بیدار[M2]فروتر بارگاهت چرخ اعظم
[A]
[B][M1]ای زرین نعل آهنین سم[M2]ای سوسن گوش خیزران دم
[B][M1]ای باد صبا گرفته در گل[M2]با آتش تو چو ساق هیزم
[B][M1]سیر تو به گرد خط ناورد[M2]چون گرد سپهر سیر انجم
[B][M1]بر دامن کسوت بهیمه‌ات[M2]بربسته قضا خواص مردم
[B][M1]با نرمی حشوهای شانه‌ات[M2]برکنده قدر بروت قاقم
[B][M1]ره گم نکنی و در تحرک[M2]چون گوی ز پای سر کنی گم
[B][M1]مضطر نشوی ز بستن نعل[M2]دردی ندهی ز اول خم
[B][M1]وقت جو اگر ز عجلت طبع[M2]بر گوشهٔ آسمان زنی سم
[B][M1]از بهر قضیم تو شود جو[M2]در سنبلهٔ سپهر گندم
[B][M1]در خدمت داغ و طوق صاحب[M2]بس تجربهات بی‌تعلم
[B][M1]آن عالم کبریا که عامست[M2]چون رحمت ایزدش ترحم
[B][M1]وهم از پی کبریاش می‌رفت[M2]تا غایت این رونده طارم
[B][M1]چون عاجز شد به طیره برگشت[M2]یعنی که نمی‌کنم تبرم
[B][M1]زان پس خبرش نیافت آری[M2]آنجا که برد پی تسنم
[B][M1]ای پایهٔ کبریات فارغ[M2]از ننگ تصرف توهم
[B][M1]ای حکم ترا قضا پیاپی[M2]وی امر ترا قدر دمادم
[B][M1]صدر تو به پایه تخت جمشید[M2]اسب تو به سایه رخش رستم
[B][M1]با رای تو ذره‌ایست خورشید[M2]با طبع تو قطره‌ایست قلزم
[B][M1]گردون به سر تو خورد سوگند[M2]سر سبزی یافت از تراکم
[B][M1]بیدار نشد سپیده‌دم تاش[M2]رای تو نگفت لاتنم قم
[B][M1]فرمان ترا که باد نافذ[M2]جایز شده بر قضا تقدم
[B][M1]عهد تو و در زمانه تقدیم[M2]آب آمده وانگهی تیمم
[B][M1]با دست تو از ترشح ابر[M2]دایم لب برق با تبسم
[B][M1]از لطف تو زاده نوش زنبور[M2]وز عنف تو رسته نیش کژدم
[B][M1]فتنه نکند همی تجاسر[M2]تا عدل تو می‌کند تجشم
[B][M1]از جملهٔ کاینات کانست[M2]کز دست تو می‌کند تظلم
[B][M1]خالی نگذاشتست هرگز[M2]ای عزم تو خالی از تلعثم
[B][M1]مدح تو ضمیری از تفکر[M2]شکر تو زبانی از ترنم
[B][M1]تا شکر مزید نعمت آرد[M2]بادی همه ساله در تنعم
[B][M1]تا حکم نه آسمان روانست[M2]بر هفت زمین ترا تحکم
[A]
[B][M1]ای خنجر مظفر تو پشت ملک عالم[M2]وی گوهر مطهر تو روی نسل آدم
[B][M1]ای در زبان رمح تو تکبیر فتح مضمر[M2]وی در مسیر کلک تو اسرار چرخ مدغم
[B][M1]حزمت به هرچه رای کند بر قضا مسلط[M2]عزمت به هرچه روی نهد بر قدر مقدم
[B][M1]آورده بیم رزم تو مریخ را به مویه[M2]وافکنده رشک بزم تو ناهید را به ماتم
[B][M1]خال جمال دولت بر نامهات نقطه[M2]زلف عروس نصرت بر نیزهات پرچم
[B][M1]در اژدهای رایت از باد حملهٔ تو[M2]روح‌الله است گویی در آستین مریم
[B][M1]هم جور کرده دست ز آوازهٔ تو کوته[M2]هم عدل کرده پای بر اندازهٔ تو محکم
[B][M1]در زیر داغ طاعت و فرمان تست یکسر[M2]از گوش صبح اشهب تا نعل شام ادهم
[B][M1]دستی چنان قویست ترا در نفاذ فرمان[M2]کز دست تو قبول کند سنگ نقش خاتم
[B][M1]تالیف کرده از کف تو کار نامهاء کان[M2]مدروس کرده با دل تو بار نامهائیم
[B][M1]آنجا که در زه آرد دستت کمان بخشش[M2]ابر از حسد ببرد زه از کمان رستم
[B][M1]دست چنار هرگز بی‌زر برون نیامد[M2]ابر ار به یاد دست تو بارد ز آسمان نم
[B][M1]با آسمان چه گفتم گفتم که هست ممکن[M2]دستی ورای دستت در کارهای عالم
[B][M1]گفتا که دست قدرت و قدر ملک سلیمان[M2]آن خسرو مظفر شاهنشه معظم
[B][M1]آن قدر تست او را بر حل و عقد گیتی[M2]کان تا ابد نگردد هرگز مرا مسلم
[B][M1]تا پایدار دولت او در میانه هستم[M2]همراه با سیاست او با دو دست برهم
[B][M1]گفتم که باز دارد تاثیرهات رایش[M2]گفتا که می‌چگویی تقدیرها را هم
[B][M1]تا چند روز بینی سگبانش برنهاده[M2]شیر مرا قلاده همچو سگ معلم
[B][M1]ای بادپای مرکب تو فکرت مصور[M2]وی آب رنگ خنجر تو نصرت مجسم
[B][M1]ای لمعهٔ سنان تو در حربگاه کرده[M2]بر خصم طول و عرض جهان عرصهٔ جهنم
[B][M1]در هریکی از بیلک تو چرخ کرده تضمین[M2]از سعد و نحس دولت و دین کارهای معظم
[B][M1]من بنده از مکارم اخلاق تو که هرگز[M2]در چشم روزگار مبادی به جز مکرم
[B][M1]زانگه که خاک درگه عالیت بوسه دادم[M2]در هیچ مجلسی نزدم جز به شکر تو دم
[B][M1]عزمی بکرده‌ام که ز دل بندهٔ تو باشم[M2]عزمی چگونه عزمی عزمی چنان مصمم
[B][M1]کز بندگیت کم نکنم تا که کم نگردم[M2]آخر وفای بندگی چون تویی از این دم
[B][M1]زین پس مباد چشمم بی‌طلعت تو روشن[M2]زین پس مباد عیشم بی‌خدمت تو خرم
[B][M1]همواره تا که دارد مشاطگی نیسان[M2]رخسار لاله رنگین زلف بنفشه پر خم
[B][M1]با آفتاب و سایه روان باد امر و نهیت[M2]تا آفتاب و سایه موافق نگشت با هم
[B][M1]یا چون بنفشه باد زبان از قفا کشیده[M2]خصم تو یا چو لاله به خون روی شسته از غم
[A]
[B][M1]ای رایت رفیعت بنیاد نظم عالم[M2]وی گوهر شریفت مقصود نسل آدم
[B][M1]برنامهٔ وجودت شد چار حرف عنوان[M2]کان چار حرف آمد پس چار طبع عالم
[B][M1]هم نام فرخت را زی نامه برد عیسی[M2]کین بود از آن دگرها فضلش فزون عدد کم
[B][M1]بر پنج عمده بودی دین را اساس و اکنون[M2]تا تو عماد دینی شد شش همه معظم
[B][M1]ای آفتاب رایت بر آفتاب غالب[M2]وی آسمان قدرت بر آسمان مقدم
[B][M1]بر نامهٔ وجودت نام رسول عنوان[M2]بر طینت نهادت حفظ خدای مدغم
[B][M1]در عرصهٔ ممالک پیش نفاذ امرت[M2]هم دست‌جور کوته هم پای عدل محکم
[B][M1]دین از تو چون ارم شد ذات عماد ربی[M2]زین بیش می تو گفتی هستی به کنه طارم
[B][M1]باست فروگشاید از خاک صبر و صولت[M2]حفظت نگاه دارد بر آب نقش خاتم
[B][M1]خال جمال دولت بر نامهات نقطه[M2]زلف عروس نصرت بر نیزهات پرچم
[B][M1]در شیر رایت تو باد هوای هیجا[M2]روح‌الله است گویی در آستین مریم
[B][M1]لطف سبک عنانت کوثر کند ز دوزخ[M2]قهر گران رکابت آتش کند ز زمزم
[B][M1]تکبیر فتح گوید سیاره چون برانی[M2]با فکرت مصور با نصرت مجسم
[B][M1]از حرفهای تیغت آیات فتح خیزد[M2]تالیف آیت آری هست از حروف معجم
[B][M1]بی‌رونقا که باشد بی‌باس تو سیاست[M2]بی‌هیزما که باشد بی‌تیغ تو جهنم
[B][M1]از بوستان بزمت شاخی درخت طوبی[M2]بر آستان جاهت گردی سپهر اعظم
[B][M1]پیش شمال امرت پای شمال در گل[M2]پیش سحاب دستت دست سحاب بر هم
[B][M1]آنجا در زه آرد دستت کمان بخشش[M2]ابر از حسد ببرد زه بر کمان رستم
[B][M1]دست چنار هرگز بی‌زر برون نیاید[M2]گر از محیط دستت بردارد آسمان نم
[B][M1]در شاهراه دوران با عزم تیزگامت[M2]گردون چه گفت گفتا من تابعم تقدم
[B][M1]در مشکلات گیتی با رای پیش بینت[M2]اختر چه گفت گفتا من عاجزم تکلم
[B][M1]صایب‌تر از کمانت یک راه رو نزد پی[M2]صادق‌تر از کلامت یک صبحدم نزد دم
[B][M1]از خلوت ضمیرت بویی نبرد هرگز[M2]جاسوس وهم کانجا بر وهم گم شود شم
[B][M1]در هر سخن که گویی گوید قضا پیاپی[M2]ای ملک طفل اسمع ای پیر چرخ اعلم
[B][M1]زودا که داغ حکمت خواهد گرفت یکسر[M2]از گوش صبح اشهب تا نعل شام ادهم
[B][M1]با آسمان چه گفتم گفتا که هست ممکن[M2]دستی ورای دستت در کارهای عالم
[B][M1]سوی تو کرد اشارت گفتا که دست حکمش[M2]حکمی چگونه حکمی همچون قضای مبرم
[B][M1]آن قدرتست او را بر حل و عقد گیتی[M2]کان تا ابد نگردد هرگز مرا مسلم
[B][M1]گفتم نفاذ حکمش در تو مؤثر آید[M2]گفتا که می چه گویی در ماورای من هم
[B][M1]تا روز چند بینی سگبانش برنهاده[M2]شیر مرا قلاده همچون سگ معلم
[B][M1]ای یادگار دولت، دولت به تو مشرف[M2]وی حقگزار ملت، ملت به تو مکرم
[B][M1]در مدتی که بودی غایب ز دار دولت[M2]ای در حضور و غیبت شان تو شان معظم
[B][M1]آن ورطه دید حاشا دولت که کنه آنرا[M2]غایت خدای داند والله جل اعظم
[B][M1]تقریر حال دولت چندا که کم کنی به[M2]زان فتنهٔ پیاپی زان آفت دمادم
[B][M1]در دی مه حوادث از بیخ و بن برآمد[M2]ملکی که بود عمری چون نوبهار خرم
[B][M1]الحق نبود درخور با آنچنان دو وقعت[M2]این نیمهٔ رجب را وان آخر محرم
[B][M1]حالی که رای عالی داند چو روز روشن[M2]من بنده چند گویم چندین صریح و مبهم
[B][M1]در جمله ملک و دین را با آن دو زخم مهلک[M2]هر روز تازه گشتی دیگر جراحتی ضم
[B][M1]یارب کجا رسیدی پایان کار ایشان[M2]گر جاه تو نکردی این سودمند مرهم
[B][M1]گیتی خراب گشتی گر در سرای گیتی[M2]سوری چینن نبودی بعد از چنان دو ماتم
[B][M1]همواره تا که باشد در جلوه‌گاه بستان[M2]پیش زبان بلبل سوسن زبان ابکم
[B][M1]در باغ آفرینش از حرص خدمت تو[M2]همچون بنفشه هرگز پشتی مباد بی‌خم
[B][M1]هم خانه با سعادت بختت چو راز با دل[M2]هم گوشه با زمانه عمرت چو زیر بابم
[B][M1]دست گهرفشانت تا صبح حشر باقی[M2]جان خردنگارت تا شام دهر بی‌غم
[B][M1]روزت چو عید فرخ عیدت چو روز میمون[M2]وز روزهٔ تنفس بربسته خصم را دم
[A]
[B][M1]ای کلک تو پشت ملک عالم[M2]وی روز تو عید دور آدم
[B][M1]هرچ آمده زیر آفرینش[M2]زاندازهٔ کبریای تو کم
[B][M1]وقتی که هنوز آسمان طفل[M2]آدم به طفیل تو مکرم
[B][M1]در سلسلهٔ زمان مخر[M2]بر هندسهٔ جهان مقدم
[B][M1]عدل تو شبی چو روز روشن[M2]روز تو چو روز عید خرم
[B][M1]با رای تو چرخ در مصالح[M2]الحان‌کنان که هان تکلم
[B][M1]با عزم تو دهر در مسالک[M2]اصرارکنان که هین تقدم
[B][M1]صدر تو به پایه تخت جمشید[M2]خنگ تو به سایه رخش رستم
[B][M1]در موکب تو به میخ پروین[M2]مه بر سم مرکبانت محکم
[B][M1]در کوکبهٔ تو طرهٔ شب[M2]بر نیزهٔ بندگانت پرچم
[B][M1]وز عکس طراز رایت تو[M2]آن رفعت ونصرت مجسم
[B][M1]بر دوشت فلک قبای کحلی[M2]در چشم قضا نموده معلم
[B][M1]در دست تو کارنامهٔ جود[M2]با جاه تو بارنامهٔ جم
[B][M1]بر آب روان نگاه دارد[M2]حفظ تو نشان نقش خاتم
[B][M1]در شوره ز فتح باب دستت[M2]با نامیه هم عنان رود یم
[B][M1]در گرد جنیبت نفاذت[M2]هرگز نرسد قضای مبرم
[B][M1]در خشم تو عودهای رحمت[M2]با زخم تو سفتهای مرهم
[B][M1]سبحان‌الله که دید هرگز[M2]در آتش دوزخ آب زمزم
[B][M1]نوک قلم ترا پیاپی[M2]خاک قدم ترا دمادم
[B][M1]اعجاز کف کلیم عمران[M2]آثار دم مسیح مریم
[B][M1]اسرار قضا نهاده کلکت[M2]در خال و خط حروف معجم
[B][M1]آنجا که صریر او مقرر[M2]در معرض او عطارد ابکم
[B][M1]توقیع تو در دیار دولت[M2]تفویض همی کند مسلم
[B][M1]هر صدر به صاحبی مؤید[M2]هر تخت به خسروی معظم
[B][M1]در عدل تو آوخ ار نبودی[M2]معماری کاینات مدغم
[B][M1]زیر لگد نحوس هستی[M2]هر هفت فلک شکسته طارم
[B][M1]باطل شدهٔ قضای قهرت[M2]حاصل نشود به حشر اعظم
[B][M1]کز بیم ملامت نشورش[M2]در منفذ صور بگسلد دم
[B][M1]گر قهر تو بر فلک نهد پای[M2]در محور عالم افکند خم
[B][M1]تاب سخطت زمین ندارد[M2]چه جای زمین که آسمان هم
[B][M1]تا عرصهٔ عالم عناصر[M2]خالی نبود ز شادی و غم
[B][M1]شادی و سعادت تو بادا[M2]با عنصر انتظام عالم
[B][M1]عمرت همه ملک و ملک باقی[M2]دورت همه عید و عید خرم
[B][M1]واندر دو جهان مخالفت را[M2]با عجز و عنا و رنج در هم
[B][M1]با سخرهٔ سیلی حوادث[M2]یا کورهٔ آتش جهنم
[B][M1]نازان ز تو در صدور فردوس[M2]جد و پدر و برادر و عم
[A]
[B][M1]ای فخر همه نژاد آدم[M2]ای سیدهٔ زنان عالم
[B][M1]روح‌القدس از پی تفاخر[M2]مهر تو نهاد مهر خاتم
[B][M1]سلطانت کریمةالنسا خواند[M2]شد ذات شریف تو مکرم
[B][M1]راضی ز تو ای رضیةالدین[M2]جبار تو ذوالجلال اکرم
[B][M1]در خدمت طالع تو دارد[M2]سعد فلکی دو دست برهم
[B][M1]بر خستگی نیازمندان[M2]پیوسته ز لطف تست مرهم
[B][M1]اسبی که عنان‌کش تو باشد[M2]زاقبال شود چو رخش رستم
[B][M1]عمرت ندب هزار گردد[M2]نراد فلک اگر زند دم
[B][M1]روح‌الله اگر چه بود عیسی[M2]تو راحت روح و آن دل هم
[B][M1]موجود شداز تو جود و احسان[M2]چونان که مسیح شد ز مریم
[B][M1]اقبال تو بر فزون به هر روز[M2]در دولت خسرو معظم
[B][M1]آن پادشهی که خسروان را[M2]از هیبت او فرو شود دم
[B][M1]از ورد و تضرعت سحرگاه[M2]بنیاد بقای اوست محکم
[B][M1]با خاک در تو ز ایران راست[M2]بر چهره صفای آب زمزم
[B][M1]در مدح و ثنات شاعران‌راست[M2]تشریف و صلات خز معلم
[B][M1]ارواح ملک به ناله آمد[M2]صوت تو گرفت چون ترنم
[B][M1]جز بر تو ثنا و مدح گفتن[M2]باشد چو تیمم و لب یم
[B][M1]احباب ترا به زیر رانست[M2]ز اقبال توبارگی و ادهم
[B][M1]اعدای ترا زه گریبان[M2]طوقیست بسان مار ارقم
[B][M1]از قربت تو سرور و شادی[M2]وز فرقت تو مراست ماتم
[B][M1]گیرد فلک ار بخشک ریشم[M2]من در ندهم به خویشتن نم
[B][M1]بودی پدرم به مجلس تو[M2]یاری سره و حریف محرم
[B][M1]تو شاد بزی که رفت و زو ماند[M2]میراث به ماندگان او غم
[B][M1]ارجو که رهی شود ز لطفت[M2]بر اغلب مادحان مقدم
[B][M1]تا هشت سپهر و چار طبع‌اند[M2]آمیخته ز امتزاج بر هم
[B][M1]بادات بقا و عز و اقبال[M2]بیش از رقم حروف معجم
[B][M1]ماه رمضان خجسته بادت[M2]تا پیش صفر بود محرم
[A]
[B][M1]جرم خورشید دوش چون گه شام[M2]سر به مغرب فرو کشید تمام
[B][M1]از بر خیمهٔ سپهر بتافت[M2]ماه رزین او چو ماه خیام
[B][M1]چون طناب شفق ز هم بگسست[M2]شب فرو هشت پرده‌های ظلام
[B][M1]گفتیی چرخ پردهٔ کحلیست[M2]از پسش لعبتان سیم‌اندام
[B][M1]به تعجب همی نظر کردیم[M2]من و معشوق من ز گوشهٔ بام
[B][M1]گاه در دور و جنبش افلاک[M2]گاه در سیر و تابش اجرام
[B][M1]گفتیی مهرهای سیمابیست[M2]بر سر حقه‌های مینافام
[B][M1]این ز تاثیر آن نموده اثر[M2]وان به تدبیر این سپرده زمام
[B][M1]محدث صد هزار آرامش[M2]لیکن اندر نهاده بی‌آرام
[B][M1]نه یکی را بدایت و آغاز[M2]نه یکی را نهایت و انجام
[B][M1]تیر در پیش چهرهٔ زهره[M2]از خجالت همی شکست اقلام
[B][M1]زهره در بزم خسرو از پی لهو[M2]به کفی بربط و به دیگر جام
[B][M1]تیغ مریخ در دم عقرب[M2]تخت خورشید بر سر ضرغام
[B][M1]دلو کیوان در اوفتاده به چاه[M2]ماهی مشتری رمیده ز دام
[B][M1]توامان گشته در برابر قوس[M2]سپر یکدگر به دفع خصام
[B][M1]جدی مفتون خوشهٔ گندم[M2]بره مذبوح خنجر بهرام
[B][M1]اسد اندر تحیر از پی ثور[M2]کام بگشاده تا بیابد کام
[B][M1]مایل یکدگر ز نیک و ز بد[M2]کفه‌های ترازوی اقسام
[B][M1]گه به جوی مجره در سرطان[M2]خارج از استوا همی زد گام
[B][M1]گه به کلک شهاب دست اثیر[M2]به فلک بر همی کشید ارقام
[B][M1]گفتیی کلک خواجه در دیوان[M2]ملک را می‌دهد قرار و نظام
[B][M1]خواجهٔ خواجگان هفت اقلیم[M2]ناصر دین حق رضی انام
[B][M1]بوالمظفر که رایت ظفرش[M2]آیتی شد به نصرت اسلام
[B][M1]آنکه با حکم او قضا و قدر[M2]خط باطل کشیده بر احکام
[B][M1]وانکه از بهر او شهور و سنین[M2]داغ طاعت نهند بر ایام
[B][M1]خواهد از رای روشنش هر روز[M2]جرم خورشید روشنایی وام
[B][M1]گیرد از کلک و دفترش هردم[M2]قلم و دفتر عطارد نام
[B][M1]زیبدش مهر چرخ مهر نگین[M2]شایدش طرف چرخ طرف‌ستام
[B][M1]صلح کرد از توسط عدلش[M2]باز با کبک و گرگ با اغنام
[B][M1]بخل را مائدهٔ سخاوت او[M2]معدهٔ آز پر کند ز طعام
[B][M1]زهره در سایهٔ عنایت او[M2]تیغ مریخ برکشد ز نیام
[B][M1]ای به وقت کفایت و دانش[M2]پختهٔ چرخ پیش علم تو خام
[B][M1]وی به گاه صلابت و کوشش[M2]توسن دهر زیر ران تو رام
[B][M1]شاکر نعمتت وضیع و شریف[M2]زایر درگهت خواص و عوام
[B][M1]عدل تو آیتی است از رحمت[M2]جود تو عالمست از انعام
[B][M1]پیش دستت به جای قطر مطر[M2]از خجالت عرق چکد ز غمام
[B][M1]به شرف برگذشتی از افلاک[M2]به هنر درگذشتی از افهام
[B][M1]گر بگویی کفایت تو کشد[M2]بر سر توسن زمانه لگام
[B][M1]ور بخواهی سیاست تو کند[M2]دیدهٔ باشه آشیان حمام
[B][M1]در حساب تو مضمرست اجل[M2]گوییا هست او چو جرم حسام
[B][M1]در رضای تو لازمست صواب[M2]گوییا هست حرف و صوت کلام
[B][M1]رود از سهم در مظالم تو[M2]راز خصم تو با عرق ز مسام
[B][M1]گیرد از امن در حوالی تو[M2]مرغ و ماهی چو در حرم احرام
[B][M1]نکند با عمارت عدلت[M2]آن خرابی که پیش کرد مدام
[B][M1]بر دوام تو عدل تست دلیل[M2]عدل باشد بلی دلیل دوام
[B][M1]نور رایت نجوم گردون را[M2]از حوادث همی دهد اعلام
[B][M1]فیض عقلت نفوس انجم را[M2]بر سعادت همی کند الهام
[B][M1]از پی خدمت تو بندد طبع[M2]نقش تصویر نطفه در ارحام
[B][M1]وز پی مدحت تو زاید عقل[M2]گوهر نظم و نثر در اوهام
[B][M1]نیست ممکن ورای همت تو[M2]که کند هیچ آفریده مقام
[B][M1]خود برازوی وجود ممکن نیست[M2]بس مقامی نه در وجود کدام
[B][M1]تشنگان شراب لطفت را[M2]یاس تلخی نیارد اندر کام
[B][M1]کشتگان سنان قهر ترا[M2]حشر ناممکن است روز قیام
[B][M1]ای ز طبع تو طبعها خرم[M2]وی ز عیش تو عیشها پدرام
[B][M1]بنده سالیست تا درین خدمت[M2]گه به هنگام و گاه بی‌هنگام
[B][M1]دهد از جنس دیگرت زحمت[M2]آرد از نوع دیگرت ابرام
[B][M1]آن همی بیند از تهاون خویش[M2]که بدان هست مستحق ملام
[B][M1]وان نمی‌بیند از مکارم تو[M2]که به شرحش توان نمود قیام
[B][M1]شد مکرم ز غایت کرمت[M2]کرم الحق چنین کنند کرام
[B][M1]تا به اجسام قایمند اعراض[M2]تا به اعراض باقیند اجسام
[B][M1]بی‌تو اجسام را مباد بقا[M2]بی‌تو اعراض را مباد قوام
[B][M1]ساحت آسمانت باد زمین[M2]خواجهٔ اخترانت باد غلام
[B][M1]چرخ بر درگه تو از اوباش[M2]بخت در حضرت تو از خدام
[B][M1]بر سرت سایهٔ ملوک و ملک[M2]بر کفت ساغر مدام مدام
[B][M1]ماه عیدت به فرخی شده نو[M2]وز تو خشنود رفته ماه صیام
[A]
[B][M1]شرف گوهر اولاد نظام[M2]ملک را باز شرف داد و نظام
[B][M1]صاحب مملکت و خواجهٔ عصر[M2]ناصر دین و نصیر اسلام
[B][M1]بوالمظفر که به عون ظفرش[M2]عدل شد ظلم و ضیا گشت ظلام
[B][M1]آن پس از مبدع و پیش از ابداع[M2]آن به از جنبش و پیش از آرام
[B][M1]سیر امرش ببرد کوی صبا[M2]ابر جودش ببرد آب غمام
[B][M1]نهد ار قصد کند همت او[M2]بر محیط فلک اعظم گام
[B][M1]عدلش ار چیره شود بر عالم[M2]دیدهٔ باشه شود جای حمام
[B][M1]امنش ار خیمه زند بر صحرا[M2]گرگ را صلح دهد با اغنام
[B][M1]ای قضا داده به حکم تو رضا[M2]وی قدر داده به دست تو زمام
[B][M1]کند ار جهد کند دولت او[M2]بر سر توسن افلاک لگام
[B][M1]از پی کثرت خدام تو شد[M2]حامل نطفه طباع ارحام
[B][M1]ای ترا گردش افلاک مطیع[M2]وی ترا خواجهٔ اجرام غلام
[B][M1]بنده را بنده خداوندانند[M2]تا که در حضرت تست از خدام
[B][M1]به قبولی که ز اقبال تو دید[M2]مقصد خاص شد و قبلهٔ عام
[B][M1]تا قیامت شرفی یافت ز تو[M2]که به جایش نتوان کرد قیام
[B][M1]گرچه از خدمت دیرینهٔ او[M2]حاصلی نیست ترا جز ابرام
[B][M1]گر به درگاه تو آبی بودش[M2]نام او پخته شود حکمت خام
[B][M1]علم شعر زند بر شعری[M2]در مدیح تو زند نظم نظام
[B][M1]چون ریاضت ز تو یابد نشگفت[M2]توسن طبعش اگر گردد رام
[B][M1]هم در ایام تو جایی برسد[M2]اگر انصاف بیابد ز ایام
[B][M1]گر به جز پیش تو تا روز اجل[M2]برکشد تیغ فصاحت ز نیام
[B][M1]کشتهٔ تیغ اجل باد چنان[M2]که نشورش نبود روز قیام
[B][M1]تابد از روی حسام تو ظفر[M2]راست همچون گهر از روس حسام
[B][M1]وتد قاف ترا میخ طناب[M2]اوج خورشید ترا ساق خیام
[B][M1]پست با قدر تو قدر کیوان[M2]کند با تیغ تو تیغ بهرام
[B][M1]پیش حکم تو کشد کلک قضا[M2]خط طغیان و خطا بر احکام
[B][M1]شایدت روز سواری و شکار[M2]آسمان مرکب و مه طرف ستام
[B][M1]روز عیش تو نهد دست قدر[M2]بر کف جان و خرد جام مدام
[B][M1]زیبدت روز تماشا و شراب[M2]زهره خنیاگر و ماه نو جام
[B][M1]گر به انگشت ذکا بنمایی[M2]نقطه چون جسم پذیرد اقسام
[B][M1]ور در آیینهٔ خاطر نگری[M2]دهد از راز سپهرت اعلام
[B][M1]مرکز عالمی از غایت حلم[M2]هفت اقلیم ترا هفت اندام
[B][M1]خواهد از رای منیرش هر روز[M2]جرم خورشید فلک تابش وام
[B][M1]کاهد از کلک و بنانش هردم[M2]دفتر و کلک عطارد را نام
[B][M1]واله حکم تو دور افلاک[M2]تابع رای تو سیر اجرام
[B][M1]اول فکرتی و آخر فعل[M2]که جهان شد به وجود تو تمام
[B][M1]وز پی شرح رسوم سیرت[M2]قابل نظم و عروضست کلام
[B][M1]روز کین نفس نفیس تو کند[M2]چون در اوهام عمل در اجسام
[B][M1]تا بود از پی هر شامی صبح[M2]باد بدخواه ترا صبح چو شام
[B][M1]گشته بر خصم تو چون کام نهنگ[M2]همه آفاق وزو یافته کام
[B][M1]هر چه تقدیر کنی بی‌مهلت[M2]وانچه آغاز کنی بی‌انجام
[B][M1]مسند صدر مقام تو مقیم[M2]شربت عیش مدام تو مدام
[A]
[B][M1]ای گرفته عالم از عدلت نظام[M2]ای نظام ابن النظام ابن النظام
[B][M1]ملک اقبال تو ملک لایزال[M2]بخت بیدار تو حی لاینام
[B][M1]روی تقدیر از شکوهت در حجاب[M2]تیغ مریخ از نهیبت در نیام
[B][M1]ملک را بی‌کلک تو بازار کند[M2]عقل را بی‌رای تو اندیشه خام
[B][M1]کشتگان خنجر قهر ترا[M2]حشر ناممکن بود روز قیام
[B][M1]چرخ برتابد زمام روزگار[M2]هر کجا عزم تو برتابد زمام
[B][M1]رایض اقبال تو کردست و بس[M2]توسن ایام را یکباره رام
[B][M1]لاجرم در زیر ران رای تو[M2]ابلقش اکنون همی خاید لگام
[B][M1]گر ترا یزدان و سلطان برکشید[M2]از جهانی تا جهانت شد غلام
[B][M1]حکم یزدان از غرض خالی بود[M2]تا کرا پوشد لباس احتشام
[B][M1]رای سلطان از غرض صافی بود[M2]تا کرا بیند سزای احترام
[B][M1]روز هیجاکز خروش کوس و اسب[M2]آب گردد مغز گردان در عظام
[B][M1]زهرها در بر بجوشد وز نهیب[M2]با عرق بیرون ترابد از مسام
[B][M1]نوک پیکانها چو پیکان قضا[M2]از اجل آرند خصمان را پیام
[B][M1]کوس همچون رعد و شمشیر چو برق[M2]تیر چون باران و گرد چون غمام
[B][M1]زرد گردد روی چرخ نیلگون[M2]سرخ گردد روی تیغ سبزفام
[B][M1]در بر شیر فلک شیر علم[M2]از پی خون عدو بگشاده کام
[B][M1]معرکه مجلس بود ساقی اجل[M2]رمح ریحان خون شراب و خود جام
[B][M1]هرکسی نصرت همی خواهد ز چرخ[M2]وز تو نصرت چرخ می‌خواهد به وام
[B][M1]رایتت بافتح چون همبر شود[M2]کس نداند این کدامست آن کدام
[B][M1]ای جهان را حزم تو حصن حصین[M2]ملک ودین را رای تو پشت تمام
[B][M1]دی نه آن چندان تهاون کرده‌ام[M2]کان بدین خدمت پذیرد التیام
[B][M1]هستم از تشویر آن یک خارجی[M2]تا ابد با خویشتن در انتقام
[B][M1]هست خونم زان گنه بر تو حلال[M2]هست عمرم زین سبب بر من حرام
[B][M1]با لبی بر هم بر خرد و بزرگ[M2]با سری در پیش پیش خاص و عام
[B][M1]حق همی داند کز آن دم تاکنون[M2]نیز برناورده‌ام یکدم به کام
[B][M1]آن گنه‌کارم که نتواند نمود[M2]آسمان در عذر جرم من قیام
[B][M1]گر مرا اندر نیابد عفو تو[M2]ماندم با این ندامتها مدام
[B][M1]گرچه گشتستم ز خذلانی که رفت[M2]درخور صدگونه تادیب و ملام
[B][M1]چون همی دانی که می‌کرد آن نه من[M2]عفو فرمای و کرم کن چون کرام
[B][M1]من چه کردم آنچه آن آمد ز من[M2]تو چه کن آنچ از تو آید والسلام
[B][M1]تا نباشد شام را آثار صبح[M2]باد دایم صبح بدخواهت چو شام
[B][M1]قدرت از گردون گردان بردهقدر[M2]رایت از خورشید تابان برده نام
[B][M1]بخت را دست نکوخواهت به دست[M2]چرخ را پای بداندیشت به دام
[A]
[B][M1]مملکت را به کلک داد نظام[M2]ثانی اثنین صدر آل نظام
[B][M1]همچنین جاودان ز کلکش باد[M2]ملک گیتی به رونق و به نظام
[B][M1]صدر دنیی ضیاء دین خدای[M2]سد دولت مؤید الاسلام
[B][M1]میر مودود احمد عصمی[M2]آن بر از جنبش و مه از آرام
[B][M1]آنکه در تحت همتش افلاک[M2]وانکه در حبس طاعتش اجرام
[B][M1]شرفش همچو طبع گردون خاص[M2]کرمش همچو جور گیتی عام
[B][M1]سخنش را مزاج سحر حلال[M2]درگهش را خواص بیت حرام
[B][M1]مطرب بزمگاه او ناهید[M2]حاجب بارگاه او بهرام
[B][M1]روضهٔ خلد مجلسش ز خواص[M2]موقف حشر درگهش ز عوام
[B][M1]دست حکمش گشاده بر شب و روز[M2]داغ طوعش نهاده بر دد ودام
[B][M1]با کفش ابر می‌ندارد پای[M2]با دلش بحر می‌نیارد نام
[B][M1]تشنگان امید لطفش را[M2]یاس تلخی نیارد اندر کام
[B][M1]کشتگان را ز گرگ بستاند[M2]دیت اندر حمایتش اغنام
[B][M1]ای ترا گردش زمانه مطیع[M2]وی ترا خواجهٔ سپهر غلام
[B][M1]مشکل چرخ پیش کلک تو حل[M2]توسن دره زیر ران تو رام
[B][M1]عالمی دیگری تو در عالم[M2]هفت اقلیمت و ز هفت اندام
[B][M1]گر ز جود و سخات دام نهند[M2]نسر طایر درآید اندر دام
[B][M1]ور به یادت ذکات می‌نوشند[M2]جام گیتی نمای گردد جام
[B][M1]رود از سهم در مظالم تو[M2]راز خصم تو با عرق ز مسام
[B][M1]عالم و عادلی بلی چه عجب[M2]عدل بی‌علم برندارد گام
[B][M1]بر دوام تو عدل تست دلیل[M2]عدل باشد بلی دلیل دوام
[B][M1]چکد از شرم با انامل تو[M2]عرق خجلت از مسام غمام
[B][M1]ای تمامی که بعد ذات خدای[M2]هیچ موجود نیست چون تو تمام
[B][M1]گر ز گیتیت برگزیدستند[M2]پادشاه جهان و صدر انام
[B][M1]چون تو کس نیست اهل این تخصیص[M2]جز تو کس نیست اهل این انعام
[B][M1]رای اعلای آن و عالی این[M2]که ادب نیست باز گفتن نام
[B][M1]نیک دانند نیک را از بد[M2]سره دانند پخته را از خام
[B][M1]به تو باشد قوام این منصب[M2]که عرض را به جوهرست قوام
[B][M1]اینکه امروز دیده‌ای چندست[M2]باش باقی بسیست بر ایام
[B][M1]باش تا صبح دولتت پس از این[M2]تیغ خورشید برکشد ز نیام
[B][M1]تا کنی از طناب صبح طناب[M2]تا کنی از خیام چرخ خیام
[B][M1]ای برآورده پای از آن خطه[M2]که به اوصاف آن رسد اوهام
[B][M1]بنده شد مدتی که در خدمت[M2]گه به هنگام و گه به ناهنگام
[B][M1]دهد از جنس دیگرت زحمت[M2]آرد از نوع دیگرت ابرام
[B][M1]آن نمی‌بیند از مکارم تو[M2]که به شرحش توان نمود قیام
[B][M1]وان نمی‌بیند از تهاون خویش[M2]که بدان نیست مستحق ملام
[B][M1]بکرم عذر عفو می‌فرمای[M2]که بزرگان چنین کنند و کرام
[B][M1]تا که فرجام صبح شام بود[M2]باد صبح مخالف تو چو شام
[B][M1]محنت دشمن تو بی‌پایان[M2]مدت دولت تو بی‌فرجام
[B][M1]بر سرت سایهٔ ملوک مقیم[M2]بر کفت ساعر مدام مدام
[B][M1]دوستت دوستکام باد و مباد[M2]هیچ دشمنت جز که دشمن کام
[A]
[B][M1]دوش سلطان چرخ آینه فام[M2]آنکه دستور شاه راست غلام
[B][M1]از کنار نبردگاه افق[M2]چون به دست غروب داد زمام
[B][M1]دیدم اندر سواد طرهٔ شب[M2]گوشوار فلک ز گوشهٔ بام
[B][M1]گفتم آن نعل خنگ دستورست[M2]قرةالعین و فخر آل نظام
[B][M1]آسمان گفت کاشکی هستی[M2]که نهد خنگ او به ما بر گام
[B][M1]گفتم آن چیست پس بگو برهان[M2]آسمان با دریغ و درد تمام
[B][M1]گفت ربی و ربک الله گوی[M2]گفتم آوخ هلال ماه صیام
[B][M1]گفت آری مدام نتوان کرد[M2]بر بساط وزیر شرب مدام
[B][M1]شبکی چند احتباس شراب[M2]روزکی چند احتماء طعام
[B][M1]همچو انعام تا کی از خور و خواب[M2]نوبت فاتحه است والانعام
[B][M1]طیره گشتم ازو والحق بود[M2]جای آن طیرگی در آن هنگام
[B][M1]ماه چون در حجاب می‌نوشد[M2]از سرای سپهر مینافام
[B][M1]خیمه‌ای دیدم از زمانه برون[M2]واندران خیمه درج کرده خیام
[B][M1]مجمعی از مخدرات درو[M2]همه آتش لباس و آب اندام
[B][M1]سکنه‌شان را مدار بی‌آغاز[M2]ساکنان را مسیر بی‌فرجام
[B][M1]تیر در هجر چهرهٔ زهره[M2]گشته از اشتیاق بی‌آرام
[B][M1]زهره در پیش چشم بهمن و دی[M2]به کفی بربط و به دیگر جام
[B][M1]تیغ مریخ پیش صیقل قلب[M2]تخت خورشید زیر سایهٔ شام
[B][M1]دلو کیوان در اوفتاده به چاه[M2]ماهی مشتری بجسته ز دام
[B][M1]توامان در ازاء ناوک قوس[M2]منع را خصم‌وار کرده قیام
[B][M1]حدی مفتون خوشهٔ گندم[M2]بره مذبوح خنجر بهرام
[B][M1]اسد اندر کمین کینهٔ ثور[M2]کام بگشاده تا بیابد کام
[B][M1]در ترازوی چرخ چیزی نه[M2]جز مراد لئام و غبن کرام
[B][M1]جویبار مجره را سرطان[M2]زیر پی درکشیده بود و خرام
[B][M1]هر زمانی مسیر کلک شهاب[M2]بر زبان رقم به وجه پیام
[B][M1]ساکنان سواد مسکون را[M2]دادی از راز روزگار اعلام
[B][M1]راست همچون مسیر کلک وزیر[M2]که دهد ملک را قرار و نظام
[B][M1]صاحب آن ذوالجلالتین که هست[M2]بر ازو ذوالجلال والاکرام
[B][M1]افتخار انام ناصر دین[M2]صدر اسلام و اختیار انام
[B][M1]صاهربن مظفر آنکه ظفر[M2]رایتش را ملازمست مدام
[B][M1]آنکه از بهر خدمتش بندد[M2]نقش تصویر نطفه در ارحام
[B][M1]آنکه از بهر مدحتش زاید[M2]گوهر نظم و نثر در اوهام
[B][M1]آن تمامی که روز استغناش[M2]نه ز نقصان نشان گذاشت نه نام
[B][M1]متصل مدتی که باقی شد[M2]به طفیل بقای او ایام
[B][M1]آنکه خشمش طلایهٔ زحمت[M2]وانکه عفوش بهانهٔ انعام
[B][M1]آنکه خورشید آسمان بگزارد[M2]سایه‌ها را ز نور رایش وام
[B][M1]ژاله خورشید شعله بارد اگر[M2]درجهد برق خاطرش به غمام
[B][M1]آسمان در ازاء حکم روانش[M2]خط باطل کشید بر احکام
[B][M1]دور او آنگه آسمان را حکم[M2]آسمان باری از کجا و کدام
[B][M1]ای ز پاس تو تیره آب ستم[M2]وز شکوه تو نان حادثه خام
[B][M1]تیغ باس تو تا کشیده شدست[M2]حادثه خنجرست و حبس نیام
[B][M1]چون جلای خدای جای تو خاص[M2]چون عطای خدای جود تو عام
[B][M1]اصطناعت چو آب جان‌پرور[M2]انتقامت چو خاک خون‌آشام
[B][M1]شاکر نعمتت وضیع و شریف[M2]عاشق خدمتت خواص و عوام
[B][M1]زیر طوق تو گردون شب و روز[M2]لوح داغ تو شانهٔ دد و دام
[B][M1]بی‌زمین بوس نور و سایه نداد[M2]سدهٔ ساحت ترا ابرام
[B][M1]که بود دهر کت نبوسد خاک[M2]چکند چرخ کت نباشد رام
[B][M1]جذب عدلت به خاصیت بکشد[M2]با عرق راز مجرمان ز مسام
[B][M1]بر دوام تو عدل تست دلیل[M2]عدل باشد بلی دلیل دوام
[B][M1]بانفاذت ز گرگ بستاند[M2]دیت کشتگان خود اغنام
[B][M1]تشنگان زلال لطفت را[M2]نکند تلخ ناامیدی کام
[B][M1]کشتگان سموم قهر ترا[M2]حشر ناممکن است روز قیام
[B][M1]خون خصمت حلال دارد چرخ[M2]ور بود در حریم بیت حرام
[B][M1]خاضع آید کلاه گوشهٔ عرش[M2]گوشهٔ بالش ترا به سلام
[B][M1]فیض عقلت نفوس انجم را[M2]به سعادت همی کنند الهام
[B][M1]عالیا پایهٔ مدیح تو وای[M2]که چه پرها بریختند اوهام
[B][M1]من کیم تا به آستانش رسد[M2]دست نطقم ز آستین کلام
[B][M1]انوری هم حدیث لااحصی[M2]بس دلیری مکن لکل مقام
[B][M1]سخنت چون الف ندارد هیچ[M2]چه کشی از پی قبولش لام
[B][M1]ای جوادی که ازدحام سحاب[M2]با کفت هست التیام لئام
[B][M1]تا به اجسام قائمند اعراض[M2]تا به اعراض باقیند اجسام
[B][M1]بی‌تو اجسام را مباد بقا[M2]بی‌تو اعراض را مباد قیام
[B][M1]گل عز تو در بهار وجود[M2]تازه باد و عدم گرفته ز کام
[B][M1]با مرادت سپهر سست مهار[M2]با حسودت زمانه سخت لگام
[B][M1]درگهت را سیاست از حجاب[M2]خضرتت را سیادت از خدام
[A]
[B][M1]ای به استحقاق شاه شرق را قایم مقام[M2]وز قدیم‌الدهر شاهان پیشوای خاص و عام
[B][M1]قدر تو کیوان و او را مشتری در کوکبه[M2]رای تو خورشید و او را آسمان در اهتمام
[B][M1]فتنه‌ها از بخت بیدار تو در زندان خواب[M2]تیغها از عهدهٔ کلک تو در حبس نیام
[B][M1]کلک تو جذر اصم را بشنواند از صماخ[M2]هرچه بر شاخ خواطر از سخن پخته است و خام
[B][M1]گوش گردون بر صریر کلک تو دانی ز چیست[M2]زانکه در ترتیب عالم کلک تست او را امام
[B][M1]راستی به با کف و کلک تو بیرون برده‌اند[M2]نام صاحب از کفاة و نام حاتم از کرام
[B][M1]ملک را حبل متین جز دامن جاهت نبود[M2]لاجرم تنبیهش افتاد و بدو کرد اعتصام
[B][M1]تا چه فعالی که چرخ مستبد هرگز نداد[M2]در یکی فرمان میان امر و نهیت التیام
[B][M1]رتبت تو بر تو مقصورست چون خورشید و نور[M2]چون تویی را از وزارت کی فزاید احترام
[B][M1]زاسمان قرآن تمام آمد هم از بدو نزول[M2]آنکه می‌گوید هم از تذهیب مصحف شد تمام
[B][M1]ای ترا در سلک بیعت هم ضعیف و هم قوی[M2]وی ترا در داغ طاعت هم خواص و هم عوام
[B][M1]لطف تو از قهر تو پیدا چو آب اندر زجاج[M2]عفو تو در خشم تو پنهان چو مغز اندر عظام
[B][M1]مسندت گر جوهری قایم به ذات آمد رواست[M2]عقل ازین تسلیم هرگز باز پس ننهاد گام
[B][M1]ملک و ملت چون عرض شد باری اندر جنب او[M2]زانکه هست این هردو را دایم بدین مسند قوام
[B][M1]بدر در اصل لغت ماه تمام آمد ولیک[M2]تو نه آن بدری بگویم تو کدامی او کدام
[B][M1]تو تمام با ثباتی باز بدر آسمان[M2]از دو نقصان در تحیر از خلف هم از امام
[B][M1]پایهٔ قدر ترا از مه نشان می‌خواستم[M2]گفت او تن کی دهد با ما در این خلقان خیام
[B][M1]سبز خنگ آسمان در زیر زرین قدر تست[M2]زان ز ماهش نعل کردستند و از پروین ستام
[B][M1]دایهٔ جود ترا گفتم کرا خواهی رضیع[M2]گفت باری آز را کو نیست امکان فطام
[B][M1]ابر را گفتم چه گویی در محیط دست او[M2]گفت هان درمی‌کشی یا نه زبانت را به کام
[B][M1]گفتمش چون گفت هرگز دیده‌ای ای ساده‌دل[M2]فتوی از محض کرم مفتی ز ابنای لئام
[B][M1]رعد را معنی دیگر نیست الا قهقهه[M2]برق چون در نسبت دستش نخندد بر غمام
[B][M1]تا چه کردستند بحر و کان به جای دست او[M2]این چنین کو می‌کشد زین هر دو مسکین انتقام
[B][M1]صاحبا صدرا خداوندا چه خوانم در ندات[M2]کز علو پایه وصفت می‌نگنجد در کلام
[B][M1]می‌نیارم از ره فکرت رسیدن در تو وای[M2]چون توان بر آسمان آخر شدن از راه بام
[B][M1]خسرو صاحب‌قران طوطی که از انصاف تو[M2]باز را تیهو هوا خواهست و شاهین را حمام
[B][M1]ملک او را هست رایت چون سکندر را خضر[M2]تیغ او را هست کلکت چون ملکشه را نظام
[B][M1]هرکجا با تیغ چونان شد چنین کلکی قرین[M2]چرخ در فرمان بری بالله اگر خاید لگام
[B][M1]هرکجا تیغی چنان کلک چنین را شد معین[M2]فتنه‌جو در خوابگه حقا اگر سازد مقام
[B][M1]تیغ او کلک ترا هر ساعتی گوید ببین[M2]کار من کشور گشادن کار تو دادن نظام
[B][M1]آن حشم کز اختیار آسمان بیرون شدند[M2]داده‌اند اکنون به دست اختیار تو زمام
[B][M1]وان کسان کابنای شاهانشان غلامی کرده‌اند[M2]گشته‌اند اکنون به سمع و طاعتت یکسر غلام
[B][M1]آنکه زر شد در مسام کان ز بیم او عرق[M2]می‌رود رازش کنون پیشت عرق‌وار از مسام
[B][M1]وانکه نشنیدی پیام آیتی در شان عدل[M2]می‌برد اکنون ز عدلت سوی مظلومان پیام
[B][M1]تا نه بس گر تو بوی در خدمت این پادشاه[M2]من همی بینم که زاید توامان جاهت مدام
[B][M1]سکه را لب گشته از شادی نامش خنده‌ناک[M2]خطبه را رخ گشته از تاثیر ذکرش لعل‌فام
[B][M1]ملک را رای تو گر افزون کند نشگفت ازآنک[M2]صید کم ناید چو مستظهر بود از دانه دام
[B][M1]عالمی معمور خواهد شد ز عدل تو چنانک[M2]عون تو بیرون نهد رخت خرابی از مدام
[B][M1]صاحبا من بنده را بی‌خدمت میمون تو[M2]هیچ شب حامل نشد الا به صبحی همچو شام
[B][M1]گرچه انعام تو عام آمد ادای شکر آن[M2]خاصه اندر ذمت من بنده دارد حکم وام
[B][M1]زانکه بر من همچو روزی دایم و بی‌سابقه است[M2]خرد باشد این چنین انعام وانگه بر دوام
[B][M1]گرچه سوسن ده‌زبان گردم چو بلبل صد لغت[M2]هم نیارم کرد تا باشم به شکر آن قیام
[B][M1]از فلک با این همه گرد در همایون خدمتت[M2]مدتی باشم طبیعی چون دگر یاران به کام
[B][M1]گرنه از آب سخن پیدا کنم سحر حلال[M2]در مدیحت بر تنم باد جهان بادا حرام
[B][M1]ای حروف آفرینش را کمال تو الف[M2]وانگهش از لاجورد سرمدی بر چهره لام
[B][M1]ای از آن برتر که در طی زبان آید ثنات[M2]هرچه مدحست اندرین مصراع گفتم والسلام
[B][M1]تا نباشد چاره هرگز بعد را از اتصال[M2]تا نباشد چاره هرگز جسم را از انقسام
[B][M1]منقسم خاطر مبادی هرگز از گردون دون[M2]متصل اقبال بادی دایم از اجرام رام
[B][M1]از بهشتت باد ساقی وز رحیقت باد می[M2]از سپهرت باد مجلس وز هلالت باد جام
[B][M1]از اقالیم نفاذ تو توقف را خروج[M2]در گلستان بقای تو تباهی را ز کام
[B][M1]از وجودت جاودان سعد علو پاینده ذات[M2]یعنی از هستیت مسعود و علی پاینده نام
[A]
[B][M1]مرحبا نو شدن و آمدن عید صیام[M2]حبذا واسطهٔ عقد شهور و ایام
[B][M1]خرم و فرخ و میمون و مبارک بادا[M2]بر خداوند من آن صدر کرم فخر کرام
[B][M1]مجد دین بوالحسن عمرانی آنکه به جود[M2]کف دستش ید بیضا بنماید به غمام
[B][M1]آنکه فرش ببرد آب ز کار برجیس[M2]وانکه سهمش ببرد رنگ ز روی بهرام
[B][M1]صاعد و هابط گردونش ببوسند رکاب[M2]اشهب و ادهم گیتیش بخایند لگام
[B][M1]روضهٔ خلد بود مجلس انسش ز خواص[M2]موقف حشر بوددرگه بارش ز عوام
[B][M1]دولتی دارد طفل و خردی دارد پیر[M2]شرفی دارد خاص و کرمی دارد عام
[B][M1]در غناییست جهان از کرم او که زکوة[M2]عامل از عجز همی طرح کند بر ایتام
[B][M1]هر کرا چرخ به تیغ سخطش کرد هلاک[M2]نفخهٔ صور نشورش ندهد روز قیام
[B][M1]هر کرا از تف کینش عطشی دارد قضا[M2]جگرش تر نکند چرخ جز از آب حسام
[B][M1]ای ترا گردش نه گنبد دوار مطیع[M2]وی ترا خواجهٔ هفت اختر سیاره غلام
[B][M1]پایهٔ قدر و کمال تو برون از جنبش[M2]مایهٔ حلم و وقار تو فزون از آرام
[B][M1]کند از رای مصیبت تو ملک فائده کسب[M2]خواهد از قدر رفیع تو فلک مرتبه وام
[B][M1]تویی آن کس که کشیده است بر اوراق فلک[M2]خطوات قلمت خط خطا بر احکام
[B][M1]مه ز دور فلکی زیر فلک راست چنانک[M2]معنی مه ز کلام آمده در تحت کلام
[B][M1]نیست برتر ز کمال تو مقامی معلوم[M2]بلی از پردهٔ ابداع برون نیست مقام
[B][M1]مستفاد نظر تست بقای ارواح[M2]مستعار کرم تست نمای اجسام
[B][M1]دست تو حکم تو گشادست قضا بر شب و روز[M2]داغ طوع تو نهادست قدر بر دد ودام
[B][M1]حکم بر طاق مراد تو نهادند افلاک[M2]حزم در سلک رضای تو کشیدند اجرام
[B][M1]شرح رسم تو کند تیر چو بردارد کلک[M2]یاد بزم تو خورد زهره چو بردارد جام
[B][M1]از پی کثرت خدام تو بخشنده قوی[M2]نطفه را صورت انسی همه اندر ارحام
[B][M1]وز پی شرح اثرهای تو پوشند نفوس[M2]جوف را کسوت اصوات همی در اوهام
[B][M1]مرغ در سایهٔ امن تو پرد گرد هوا[M2]وحش از نعمت فیض تو چرد گردکنام
[B][M1]اگر از جود تو گیتی به مثل به دام نهد[M2]طایر و واقع گیتیش درآیند به دام
[B][M1]هر کجا غاشیهٔ منهی پاس تو برند[M2]باز در دوش کشد غاشیهٔ کبک و حمام
[B][M1]هر کجا حاشیهٔ مهدی عدل تو رسید[M2]کشتگان را دیت از گرگ بخواهند اغنام
[B][M1]بر دوام تو دلیلست قوی عدل تو زانک[M2]برنگردند ز هم تا به ابد عدل ودوام
[B][M1]امن را بازوی انصاف تو می‌بخشد زور[M2]چرخ را رایض اقبال تو می‌دارد رام
[B][M1]چون همی بینم با پاس تو بر پنجم چرخ[M2]تیغ مریخ ابد مانده در حبس نیام
[B][M1]در سخا خاصیتی داری وان خاصیت چیست[M2]نعمت اندک و آفاق رهین انعام
[B][M1]چرخ را گو که بقدر کرمت هستی ده[M2]پس از آن باز بیا وز تو درآموز اکرام
[B][M1]یک سؤالست مرا از تو خداوند و در آن[M2]راستی نیستم اندر خور تهدید و ملام
[B][M1]نه که در حکم فلک ملک جهان آمد و بس[M2]وان ندیدست که چندست و درو چیست حطام
[B][M1]گیرم امروز به تو داد چو شب را بدهی[M2]بهر فردات جهان دگرش کو و کدام
[B][M1]ای فلک را به بقای تو تولای بزرگ[M2]وی جهان را به وجود تو مباهات تمام
[B][M1]بنده رادر دو مه از تربیت دولت تو[M2]کارهاشد همه با رونق و ترتیب و نظام
[B][M1]گشت در مجلس ارکان جهان از اعیان[M2]تا که در خدمت درگاه تو شد از خدام
[B][M1]چون گران‌مایه شد از بس که ستاند تشریف[M2]چون گران‌سایه شد از بس که نماید ابرام
[B][M1]ظاهر و باطنش احسان تو بگرفت چنانک[M2]عرق از جود تو میزایدش اکنون ز مسام
[B][M1]عزم دارد که به جز نام تو هرگز نبرد[M2]تا از او در همه آفاق نشان باشد و نام
[B][M1]گر جهان را ننماید به سخن سحر حلال[M2]در مدیح تو برو عیش جهان باد حرام
[B][M1]نیز دربان کسش روی نبیند پس از این[M2]نه به مداحی کان روی ندارد به سلام
[B][M1]مدتی بر در این وز پی آن سودا پخت[M2]لاجرم ماند طمعهاش به آخر همه خام
[B][M1]دید در جنب تو امروز که هستند همه[M2]رنگ حلوای سر کوی و گیاه لب بام
[B][M1]سخن صدق چه لذت دهد از سوز سماع[M2]مثل راست چه قوت دهد از قوت لئام
[B][M1]تا زمام حدثان در کف دورست مقیم[M2]تا عنان دوران در کف حکمست مدام
[B][M1]باد بر دست جنیبت‌کش فرمانت روان[M2]فلک تیز عنان تا به ابد نرم لگام
[B][M1]دوستکام دو جهان بادی واندر دو جهان[M2]دشمنی را مرساناد قضا بر تو به کام
[B][M1]آن مپیچاد مگر سوی مراد تو عنان[M2]وان متاباد مگر سوی رضای تو زمام
[B][M1]محنت خصم تو چون دور فلک بی‌پایان[M2]مدت عمر تو چون عمر ابد بی‌فرجام
[B][M1]بخت بیدار و همه کار مقیمت به مراد[M2]عیش پدرام و همه میل مدامت به مدام
[A]
[B][M1]تا آمد از عدم به وجود اصل پیکرم[M2]جز غم نبود بهره ز چرخ ستمگرم
[B][M1]خون شد دلم در آرزوی آنکه یک نفس[M2]بی‌خار غم ز گلشن شادی گلی برم
[B][M1]پیموده گشت عمر به پیمانهٔ نفس[M2]گویی به کام دل نفسی کی برآورم
[B][M1]کردم نظر به فکر در احکام نه فلک[M2]جز نو عروس غم نشد از عمر همسرم
[B][M1]هستم یقین که در چمن باغ روزگار[M2]بی‌بر بود نهال امیدی که پرورم
[B][M1]در بزمگاه محنت گیتی به جام عمر[M2]جز خون دل ز دست زمانه نمی‌خورم
[B][M1]زیرا که تا برآرم از اندیشه یک نفس[M2]پر خون دل شود ز ره دیده ساغرم
[B][M1]از کحل شب چو دیدهٔ ناهید شب گمار[M2]روشن شود چو اختر طبع منورم
[B][M1]خورشید غم ز چشمهٔ دل سر برآورد[M2]تا کان لعل گردد بالین و بسترم
[B][M1]حالم مخالف آمد از آن در جهان عمر[M2]درویشم از نشاط و زانده توانگرم
[B][M1]دست زمانه جدول انده به من کشید[M2]زیرا که چون قلم به صفت سخت لاغرم
[B][M1]ناچیز شد وجودم از اشکال مختلف[M2]گویی عرض گشاده شد از بند جوهرم
[B][M1]از روشنان شب که چو سیماب و اخگرند[M2]پیوسته بی‌قرار چو سیماب و اخگرم
[B][M1]وز بازی سپهر سبکبار بوالعجب[M2]بر تخته نرد رنج و بلا در مششدرم
[B][M1]بی‌آب شد چو چشمهٔ خورشید روزگار[M2]در عشق او رواست که بنشیند آذرم
[B][M1]بر من در حوادث و انده از آن گشاد[M2]کز خانهٔ حوادث چون حلقه بر درم
[B][M1]خواندم بسی علوم ولیکن به عاقبت[M2]علمم وبال شد که فلک نیست یاورم
[B][M1]کوته کنم سخن چو گواه دل منند[M2]چشم عقیق بارم و روی مزعفرم
[B][M1]صحرای عمر اگر چه خوش آمد به چشم عقل[M2]از رنج دل به پای نفس زود بسپرم
[B][M1]کین چرخ سرکشست و نباشد موافقم[M2]وین دهر توسن است و نگردد مسخرم
[B][M1]ای چرخ سفله‌پرور دلبند جان‌شکر[M2]شد زهر با وجود تو در کام شکرم
[B][M1]واقف نمی‌شوی تو بر اسرار خاطرم[M2]فاسد شدست اصل مزاجت گمان برم
[B][M1]گر خشک شد دماغ نهادت عجب مدار[M2]در حلق و در مشام تو چون مشک اذفرم
[B][M1]ای بی‌وفا جهان دلم از درد خون گرفت[M2]دریاب پیش از آنکه رسد جان به غرغرم
[B][M1]یکتا شدم به تاب هوای تو تاکنون[M2]از بار غم دوتا شده بر شکل چنبرم
[B][M1]ای روزگار شیفته چندین جفا مکن[M2]آهسته‌تر که چرخ جفا را نه محورم
[B][M1]چون آمدم بر تو که پایم شکسته باد[M2]راه وفا سپر که جفا نیست درخورم
[B][M1]در آب فتنه خفته چو نیلوفرم مدار[M2]بر آتش نهیب مسوزان چو عنبرم
[B][M1]وز ثقل رنج و خفت ضعف تنم مکن[M2]چون خاک خیره طبعم و چون باد مضمرم
[B][M1]چون روشن است چشم جهان از وجود من[M2]تاری چرا شود ز تو این چشم اخترم
[B][M1]در عیش اگر کم آمدم از طبع ناخوشست[M2]در علم هر زمان به تفکر فزون‌ترم
[B][M1]زان کز برای دیدن گلهای معرفت[M2]در باغ فکر دیده گشاده چو عبهرم
[B][M1]ملک خرد چو نیست مقرر به نام من[M2]هستم ذلیل گر ملک هفت کشورم
[B][M1]از شرم آفتاب رخ خاک زرد شد[M2]بادی گرفت در سر یعنی که من زرم
[B][M1]اوتاد هفت کشور اگر کان زر شوند[M2]همت در آن نبندم و جز خاک نشمرم
[B][M1]گشتم غلام همت خویش از برای آنک[M2]با روشنان چرخ به همت برابرم
[B][M1]چرخ ار نمود بر چمن باغ روزگار[M2]بی‌بار چون چنارم و بی‌بر چو عرعرم
[B][M1]در صفهٔ دل از پی آزادی جهان[M2]هر ساعتی بساط قناعت بگسترم
[B][M1]روح آرزو کند که چون این چرخ لاجورد[M2]بندد ز اختران خردبخش زیورم
[B][M1]لیکن چو زهره بر شرف چرخ چون شوم[M2]کز باد و خاک و آتش و آبست پیکرم
[B][M1]تا از حد جهان ننهم پای خود برون[M2]گردون به بندگی ننهد دست بر سرم
[B][M1]حوران همه گشاده نقاب از جمال خویش[M2]من چون خیال بستهٔ تمثال آزرم
[B][M1]در آرزوی لفظ فلکسای من جهان[M2]بر فرق خود نهاده ز افلاک منبرم
[B][M1]با من سپهر آینه کردار چند بار[M2]گفت این سخن ولیک نمی‌گشت باورم
[B][M1]گیرم کنون چو صبح گریبان آسمان[M2]در عالم خیال چه باشد چو بنگرم
[B][M1]در مکتب ادب ز ورای خرد، نهاد[M2]استاد غیب تختهٔ تهدید در برم
[B][M1]چون خواستم که ثبت کنم بر بیاض دل[M2]فهرست نه فلک ز خرد کرد مسطرم
[B][M1]داند که از مکارم اخلاق در صفا[M2]چون طوبی از بهشتم و چون جان ز کشورم
[B][M1]بر کارگاه پنج حواس و چهار طبع[M2]با دست کار گردش چرخ مدورم
[B][M1]از من بدی نیامد و ناید ز من بدی[M2]کز عنصر لطیف وز پاکیزه گوهرم
[B][M1]بر آسمان مکرمت از روشنان علم[M2]چون مشتری به نور خرد سعد اکبرم
[B][M1]از بهر دیدنم همه تن چشم شد فلک[M2]چون بنگرم به عقل فلک را چو دلبرم
[B][M1]در دیدهٔ جهان ز لطافت چو لعبتم[M2]بر تارک زمان ز فصاحت چو افسرم
[B][M1]در آشیان عقل چو عنقای مغربم[M2]بر آسمان فضل چو خورشید ازهرم
[B][M1]روحست هم عنانم اگرچه مرکبم[M2]عقل است هم‌نشینم اگرچه مصورم
[B][M1]در مجلس مذاکره علمست مونسم[M2]در منزل محاوره فضلست رهبرم
[B][M1]از خلق روزگار نیاید چو من پسر[M2]در پرده‌ام چه دارد آخر نه دخترم
[B][M1]از اختران فضل چو مهرم جدا کنند[M2]در پردهٔ جهان چو حوادث مسترم
[B][M1]داند یقین که از نظر آفتاب عقل[M2]در چشم کان فضل چو یاقوت احمرم
[B][M1]در دانشی که آن خردم را زیان شدست[M2]بر آسمان جان چو عطارد سخنورم
[B][M1]گلهای بوستان سخن را چو گلبنم[M2]عنقای آشیان خرد را چو شهپرم
[B][M1]از باغ فضل با لطف دستهٔ گلم[M2]وز بحر طبع با صدف لؤلؤ ترم
[B][M1]ماه سخن شده است ز من روشن ای عجب[M2]گویی بر آسمان سخن چشمهٔ خورم
[B][M1]زاول به پای فکر شدم در جهان علم[M2]تا مضمر آنچه بود کنون گشت مظهرم
[B][M1]بر من چو باز شد در بستان‌سرای جان[M2]زین نظم جانفزای جهان گشت چاکرم
[B][M1]بادهٔ لطیف نظم مرا بین که کلک چون[M2]سرمست می‌خرامد بر روی دفترم
[B][M1]معشوق دلبرم چو خط دلبرم بدید[M2]سوگند خورد و گفت به زلف معنبرم
[B][M1]کز خط روزگار چنین خط دلربای[M2]پیدا نشد ز عارض خورشید پیکرم
[B][M1]با این کفایت و هنرم در نهاد عمر[M2]اسباب یک مراد نگردد میسرم
[B][M1]هم بگذرد مدار غم ای جان چو عاقبت[M2]بگذارم این سرای مجازی و بگذرم
[A]
[B][M1]ای بارگاه صاحب عادل خود این منم[M2]کز قربت تو لاف زمین بوس می‌زنم
[B][M1]تا دامن بساط ترا بوسه داده‌ام[M2]بر جیب چرخ می‌سپرد پای دامنم
[B][M1]تا پای بر مساکن صحنت نهاده‌ام[M2]پیوسته با تجلی طورست مسکنم
[B][M1]با برکهٔ تو رای نباشد به کوثرم[M2]با روضهٔ تو یاد نیاید ز گلشنم
[B][M1]دور از سعادت تو درین روزها دلم[M2]کز دوری بساط تو خون بود در تنم
[B][M1]با جان دلشکسته که در عهد من مباد[M2]گر عهد خدمت تو همه عمرم بشکنم
[B][M1]می‌گفت بی‌بساط همایون چگونه‌ای[M2]گفتا چنان که دانی جانی همی کنم
[B][M1]لیکن ز هجر خدمت میمون صاحبست[M2]نی از فراق بارگهش اشک و شیونم
[B][M1]آن دوستکام خواجهٔ دنیا کز اعتقاد[M2]بی‌بندگیش دشمن خویش و چه دشمنم
[B][M1]ای صدر آفرینش از اقبال آفرینت[M2]با طبع پر لطیفه چو دریا و معدنم
[B][M1]با این همه کمال تو در هر مباحثه[M2]آن لکنتم دهد که تو پنداری الکنم
[B][M1]زایندگی خاطر آبستنم چه سود[M2]چون از نتیجهٔ خلف اینجا سترونم
[B][M1]از روز روشن و شب تیره نهفته‌اند[M2]اندازهٔ کمال تو وین هست روشنم
[B][M1]چون تیر فکرتم به نشانه نمی‌رسد[M2]معذور باشم ار سپر عجز بفکنم
[B][M1]با جان من اگرنه هوای ترا رگیست[M2]خون خشک‌باد در رگ جان همچو روینم
[B][M1]یک جوز صدق کم نکنم در هوای تو[M2]تا برنچیند مرغ اجل همچو ارزنم
[B][M1]چون نی شکر همه کمرم بندگیت را[M2]آزاد چند باشم نه سرو و سوسنم
[B][M1]در خرمن قبول تو کاهی اگر شوم[M2]گردون برد به کاهکشان کاه خرمنم
[B][M1]ور سایهٔ عنایت تو بر سرم فتد[M2]خورشید و مه به تهنیت آید به روزنم
[B][M1]زین پیش با عنا چو می و شیر داشتی[M2]دستان آب و روغن ایام توسنم
[B][M1]وامروز در حمایت جاهت به خدمتی[M2]اندر چراغ می‌کند از بیم روغنم
[B][M1]در بوستان مجلس لهو ار ز خارجی[M2]چون در میان سرو و سمن سیروراسنم
[B][M1]با باد در لطافت ازین پس مری کنم[M2]گر خاک درگه تو بماند نشیمنم
[B][M1]از کیمیای خدمت تو زرکان شوم[M2]گرچه کنون به منزلت زنگ آهنم
[B][M1]در نظم این قصیده که فتوی همی دهد[M2]ابیات او به صدق مباهات کردنم
[B][M1]در نظم این قصیده چه گر درج کرده‌ام[M2]یعنی حدیث خویش کزین‌سان و زان فنم
[B][M1]گر از سر مدیح تو اندر گذشته‌ام[M2]زین صد هزار خون معانی به گردنم
[B][M1]تو برتر از ثنای منی لاجرم سخن[M2]همچون لعاب پیله به خود بر همی تنم
[B][M1]وصف تو آن چنان‌که تویی هیچ‌کس نگفت[M2]من کیستم چه دانم آخر نه من منم
[B][M1]وین در زمین عافیت اعقاب خویش را[M2]تخمیست کز برای شرف می‌پراکنم
[B][M1]تا گردباد را نبود آن مکان که او[M2]گوید که من به منصب باران بهمنم
[B][M1]باد از مکان و منصب تو هرکه در وجود[M2]در منصبی که باشد گوید ممکنم
[A]
[B][M1]من که این صفهٔ همایونم[M2]دایهٔ خاک و طفل گردونم
[B][M1]در نهاد از فلک نمودارم[M2]در علو از زمانه بیرونم
[B][M1]از شرف پاسبان کهسارم[M2]وز شرف پادشاه هامونم
[B][M1]نه ز سعی جمال محرومم[M2]نه به قوت کمال مغبونم
[B][M1]در قیامت به صد زبان همه شکر[M2]پای مرد سدید حمدونم
[B][M1]آنکه آن دارد از زمانه منم[M2]که به قامت الف به خم نونم
[B][M1]با چنین فر و زیب و حسن و جمال[M2]که چو لیلی بسی است مجنونم
[B][M1]چه شود گر بزرگواری شد[M2]زایر سدهٔ همایونم
[B][M1]تا بیفزود گرد دامن او[M2]آب روی جمال میمونم
[B][M1]مخلص‌الدین که نام و ذاتش را[M2]حوت گردون و حوت ذوالنونم
[B][M1]آنکه با دست گوهرافشانش[M2]قسمت رزق را چو قانونم
[B][M1]با دل او عدیل دریابم[M2]با کف او نظیر جیحونم
[B][M1]آنکه ز اقبال او هر آیینه[M2]صدف چند در مکنونم
[B][M1]از یکی کان حسن اخلاقم[M2]وز دگر بحر نطق موزونم
[B][M1]در چو من کس کمان قصد مکش[M2]کز تو در انتقام افزونم
[B][M1]گنج قارون به کس دهم ندهم[M2]تا نشد جای حبس قارونم
[B][M1]دعویی می‌کنم که در برهان[M2]نشود زرد روی گلگونم
[B][M1]خود خلاف از میانه برداریم[M2]تو نه گرگی و من نه شعمونم
[B][M1]تا که گوید ترا که مردودی[M2]تا که گوید مرا که معطونم
[B][M1]با من این دوست این چه بوالعجبی است[M2]آشنا شو نه ناکس دونم
[B][M1]من چنان بوده‌ام که اکنونی[M2]تو چنان بوده‌ای که اکنونم
[B][M1]گر بر این مایه اختصار کنی[M2]هم تو بینی که در وفا چونم
[B][M1]ورنه می‌دان که به روز فنا[M2]معتکف بر در شبیخونم
[B][M1]یک زمان ساکنت رها نکنم[M2]تا ز سکان ربع مسکونم
[B][M1]یا ز غیرت هدر کنم خونت[M2]یا به طوفان تلف شود خونم
[A]
[B][M1]آفرین باد بر چو تو مخدوم[M2]ای نکوسیرت خجسته رسوم
[B][M1]ای بصورت فرود دور فلک[M2]وی بمعنی ورای سیر نجوم
[B][M1]دخل مدح تو از خواص و عوام[M2]خرج جود تو بر خصوص و عموم
[B][M1]خلق نادیده در جبلت تو[M2]هیچ سیرت که آن بود مذموم
[B][M1]راست استاد کار آن دیوان[M2]که دهند آفتاب را مرسوم
[B][M1]همتت پشت دست زدکان را[M2]زر شد از مهر خاتمت مختوم
[B][M1]گر نبودی ز عشق نقش نگینت[M2]ز انگبین کی کناره کردی موم
[B][M1]تا قدم در وجود ننهادی[M2]معنی مکرمت نشد مفهوم
[B][M1]ای عجب لا اله الا الله[M2]این چه خاصیت است و این چه قدوم
[B][M1]پاک برداشتی به قوت جود[M2]از جهان رسم روزی مقسوم
[B][M1]دست فرسود جود تو شده گیر[M2]حشو گردون دون و عالم لوم
[B][M1]پیش دست و دلت چهل سالست[M2]کابر و دریا معاتب‌اند و ملوم
[B][M1]تو شناسی دقیقهای سخا[M2]ذوق داند لطیفهای طعوم
[B][M1]بخششت گاه نیستی پیشی است[M2]صفر پیشی دهد بلی به رقوم
[B][M1]ای سپهرت ز بندگان مطیع[M2]وی جهانت ز خادمان خدوم
[B][M1]گر حسودت بسی است باکی نیست[M2]حملهٔ باز بین و حیلهٔ بوم
[B][M1]خصم را در ازاء قدرت تو[M2]شک مکن حرفها بود موهوم
[B][M1]لیک چونان که دفع بوی پیاز[M2]در موازات قهر باد سموم
[B][M1]آمدم با حدیث خویش و مباد[M2]کز هزارت یکی شود معلوم
[B][M1]به خدایی که قایمست به ذات[M2]نه چو ما بلکه قایمی قیوم
[B][M1]که مرا در فراق خدمت تو[M2]جان ز غم مظلم است و تن مظلوم
[B][M1]باز مرحوم روزگار شدم[M2]تا که از خدمتت شدم محروم
[B][M1]هرکه محروم شد ز خدمت تو[M2]روزگارش چنین کند مرحوم
[B][M1]ظلم کردم ز جهل بر تن خویش[M2]پدرم هم جهول بود و ظلوم
[B][M1]ای دریغا که جز سخن بنماند[M2]زان همه کارها یکی منظوم
[B][M1]هین که معلومم از جهان جانیست[M2]وان چو معلوم صوفیان شده شوم
[B][M1]باز خر زین غمم چه می‌گویم[M2]حاش للسامعین چه غم که غموم
[B][M1]گرچه در فوج بندگانت نیم[M2]جز بدین بندگی نیم موسوم
[B][M1]فرق این است کز خراسانم[M2]باری از هند بودمی وز روم
[B][M1]تا بود در قرینه پشتاپشت[M2]با قضای فلک قضای سدوم
[B][M1]جانت باد از قضای بد محفوظ[M2]مجلست از قرین بد معصوم
[B][M1]گل عز تو بر درخت بقا[M2]روز و شب تازه و فنا مزکوم
[B][M1]شاخ عمر تو در بهار وجود[M2]سال و مه سبز و مهرگان معدوم
[A]
[B][M1]اختیار ملوک هفت اقلیم[M2]تاج دین خدای ابراهیم
[B][M1]باز بر تخت بخت کرد مقام[M2]باز در صدر ملک گشت مقیم
[B][M1]کرد خالی شهاب کلکش باز[M2]فلک ملک را ز دیو رجیم
[B][M1]صدر ملکش فلک مسلم کرد[M2]تا جهانی بدو کند تسلیم
[B][M1]زود کز عدل او صبا و دبور[M2]به مشام فلک برند نسیم
[B][M1]آنکه قدرش رفیع و رای منیر[M2]وانکه شبهش عزیز و مثل عدیم
[B][M1]نه سؤالش در انتقام درشت[M2]نه جوابش در احترام سقیم
[B][M1]جودش ار والی جهان گردد[M2]ابر نیسان شود هوای عقیم
[B][M1]سهمش ار بانگ بر زمانه زند[M2]خون شود ژالهٔ سحاب از بیم
[B][M1]گر سموم سیاستش بوزد[M2]تشنه میرد در آب ماهی شیم
[B][M1]ور نسیم عنایتش بجهد[M2]روح یابد ازو عظام رمیم
[B][M1]عقل خواندش حکیم بازش گفت[M2]حکمت صرف خوانمش نه حکیم
[B][M1]دهر گفتش کریم بازش گفت[M2]کرم محض گویمش نه کریم
[B][M1]کلک او داد نفس انسی را[M2]آنچه معلوم کس نشد تعلیم
[B][M1]ذهن او داد عقل کلی را[M2]آنچه مفهوم کس نشد تفهیم
[B][M1]درگذر از طلایهٔ عزمش[M2]کوه دریا بود به عبره سلیم
[B][M1]با وقار و سیاستش در ملک[M2]آب و آتش بود حرون و حلیم
[B][M1]ای به رایت بر آفتاب مزید[M2]وی به قدرت بر آسمان تقدیم
[B][M1]خردی در کفایت و دانش[M2]فلکی در جلالت و تعظیم
[B][M1]کوه با حلم تو خفیف و لطیف[M2]روح با لطف تو کثیف و جسیم
[B][M1]نه به وجود اندرت عطای رکیک[M2]نه به طبع اندرت خطال ذمیم
[B][M1]بر بقای تو کند تیغ اجل[M2]با کمال تو خرد عرش عظیم
[B][M1]حرم عدل تو چنان ایمن[M2]که جهان را ز فتنه گشت حریم
[B][M1]وعدهٔ فضل تو چنان صادق[M2]که فلک را به وعده خوانده لئیم
[B][M1]همتت برتر از حدوث و قدم[M2]فکرتت آگه از حدیث و قدیم
[B][M1]نفست وارث دعای مسیح[M2]قلمت نایب عصای کلیم
[B][M1]نوک کلک تو بحر مسجور است[M2]واندرو صد هزار در یتیم
[B][M1]لوح ذهن تو لوح محفوظست[M2]واندرو سعد و نحس هفت اقلیم
[B][M1]جز به انگشت ذهن و فطنت تو[M2]نشود نقطه قابل تقسیم
[B][M1]هرچه معلوم تو فرود تواند[M2]کیست برتر ز تو خدای علیم
[B][M1]ابر را گر کف تو مایه دهد[M2]بشکند پنجهٔ چنار از سیم
[B][M1]معدهٔ آز را به وقت سال[M2]نعمتت امتلا دهد ز نعیم
[B][M1]جان بدخواه تو به روز اجل[M2]عنف تو سرنگون کشد به جحیم
[B][M1]آب رفق تو شد شراب طهور[M2]آتش کین تو عذاب الیم
[B][M1]تیغ کینت نغوذبالله ازو[M2]روح را چون بدن زند به دو نیم
[B][M1]تا که از روی وضع نقش کنند[M2]شین پس از سین و حا فرود از جیم
[B][M1]پشت خصمت چو جیم باد و جهان[M2]بر دلش تنگتر ز حلقهٔ میم
[B][M1]دولتت را کمال باد قرین[M2]مدتت را زمانه باد ندیم
[B][M1]کوس تو بر فلک رسیده و باز[M2]طبل خصمت بمانده زیر گلیم
[B][M1]اختیارات تو چنان مسعود[M2]که تولا بدو کند تقویم
[A]
[B][M1]به حکم دعوی زیج و گواهی تقویم[M2]شب چهارم ذی حجهٔ سنهٔ ثامیم
[B][M1]شبی که بود شب هفدهم ز ماه ایار[M2]شبی که بود نهم شب ز تیر ماه قدیم
[B][M1]نماز دیگر یکشنبه بود از بهمن[M2]که بی و دال سفندارمذ بد از تقویم
[B][M1]چو درگذشت ز شب هشت ساعت رصدی[M2]بر آن قیاس که رای منجمست و حکیم
[B][M1]بجزو اصل رسید آفتاب نه گردون[M2]بخیر در نهم آفتاب هفت اقلیم
[B][M1]خدایگان وزیران که جز کمال خدای[M2]نیافت هیچ صفت بر کمال او تقدیم
[B][M1]سپهر فتح ابوالفتح طاهر آنکه سپهر[M2]ابد ز زادن امثال او شدست عقیم
[B][M1]نه صاحبی ملکی کز ممالک شرفش[M2]کمینه گلشن و گلخن چو جنتست و جحیم
[B][M1]برد ز دردی لطفش حسد شراب طهور[M2]کند ز شدت قهرش حذر عذاب الیم
[B][M1]ز مرتبت فلک جاه او چنان عالی[M2]که غصه‌ها خورد از کبریاش عرش عظیم
[B][M1]به خاصیت حرم عدل او چنان ایمن[M2]که طعن‌ها کشد از رکنهاش رکن حطیم
[B][M1]به بندگیش رضا داده کائنا من کان[M2]به طوع و رغبت و حسن تمام و قلب سلیم
[B][M1]زهی ز روی بقا در بدایت دولت[M2]زهی ز وجه شرف در نهایت تعظیم
[B][M1]اگر خیال تو در خواب دیده می‌نشدی[M2]شبیه تو چو شریک خدای بود عدیم
[B][M1]تویی که خشم تو بر جرم قاهریست مصیب[M2]تویی که عفو بر خشم قادریست رحیم
[B][M1]کریم ذات تو در طی صورت بشری[M2]تبارک‌الله گویی که رحمتیست جسیم
[B][M1]تو منتقم نه‌ای از چه از آنکه در همه عمر[M2]خلاف تو نه مخالف قضا نکرد از بیم
[B][M1]نه یک سؤال تو آید در انتقام درست[M2]نه یک جواب تو آید در احتشام سقیم
[B][M1]نسیم لطف تو با خاک اگر سخن گوید[M2]حیات و نطق پذیرد ازو عظام رمیم
[B][M1]سموم قهر تو با آب اگر عتاب کند[M2]پشیزه داغ شود بر مسام ماهی شیم
[B][M1]به تیغ کره تو بازوی روزگار به حکم[M2]نعوذ بالله جان را زند میان به دو نیم
[B][M1]ز استقامت رای تو گر قضا کندی[M2]دقیقه‌ای فلک المستقیم را تفهیم
[B][M1]بماندی الف استواش تا به ابد[M2]ز شرم رای تو سر پیش درفکنده چو جیم
[B][M1]گل قضا و قدر نادریده غنچه هنوز[M2]تبسمت ز نهانش خبر دهد ز نسیم
[B][M1]به عهد نطق تو نز خاصیت دهان صدف[M2]نفس همی نزند بل ز ننگ در یتیم
[B][M1]ملامت نفست می‌برد دعای مسیح[M2]غرامت قلمت می‌کشد عصای کلیم
[B][M1]مسیر کلک تو در معرض تعرض خصم[M2]مثال جرم شهابست و رجم دیو رجیم
[B][M1]چه قایلست صریرش که از فصاحت او[M2]سخن پذیرد جذر اصم به گوش صمیم
[B][M1]بشست خلقت آتش به آب خلق تو روی[M2]که در اضافهٔ طبع نعامه گشت نعیم
[B][M1]ببست باد خزان بادم حسود تو عهد[M2]که در برابر ابر بهار گشت لئیم
[B][M1]صبا نیابت دست تو گر به دست آرد[M2]کنار حرص کند پر کف چنار ز سیم
[B][M1]بزرگوارا با آنکه آب گفتهٔ من[M2]ز لطف می‌ببرد آب کوثر و تسنیم
[B][M1]به خاکپای تو گر فکرتم به قوت علم[M2]نطق زند مگرش جاه تو کند تعلیم
[B][M1]ثنای تو به تحیر فکنده وهم مرا[M2]اگرچه نقطهٔ موهوم را کند تقسیم
[B][M1]ورای لطف خداوند چیست لفظ خدای[M2]زبان در آن نکنم کان تجاوزیست ذمیم
[B][M1]لطیفه‌ای بشنو در کمال خود که در آن[M2]ملوک نه که ملک هم مرا کند تسلیم
[B][M1]وگر برسم خداوند گویمت مثلا[M2]چنان بود که کسی گوید آفتاب کریم
[B][M1]مرا ادب نبود خاصه در مقام ثنا[M2]حلیم گفتن کوه ارچه وصف اوست قدیم
[B][M1]که بر زبان صدا از طریق طیره‌گری[M2]مداهنت نکند باز گویدم که حلیم
[B][M1]خدای داند و کس چون خدای نیست که نیست[M2]کسی به وصف تو عالم به جز خدای علیم
[B][M1]همیشه تا نکند گردش زمانه مقام[M2]به کام خویش همی باش در زمانه مقیم
[B][M1]عریض عرصهٔ عز ترا سپهر نظیر[M2]طویل مدت عمر ترا زمانه ندیم
[B][M1]بمان ز آتش غوغای حادثات مصون[M2]چنان کز آتش نمرود بود ابراهیم
[B][M1]موافقان تو بر بام چرخ برده علم[M2]مخالفان ترا طبل ماده زیر گلیم
[B][M1]مبارک آمد تحویل و انتهات چنان[M2]که اقتدا و تولا کند بدو تقویم
[A]
[B][M1]چو شاه زنگ برآورد لشکر از ممکن[M2]فرو گشاد سراپرده پادشاه ختن
[B][M1]چو برکشید شفق دامن از بسیط هوا[M2]شب سیاه فرو هشت خیمه را دامن
[B][M1]هلال عید پدید آمد از کنار فلک[M2]منیر چون رخ یار و به خم چو قامت من
[B][M1]نهان و پدا گفتی که معنی‌ایست دقیق[M2]ورای قوت ادراک در لباس سخن
[B][M1]خیال انجم گردون همی به حسن و جمال[M2]چنان نمود که از کشت‌زار برگ سمن
[B][M1]یکی چو فندق سیم و یکی چو مهرهٔ زر[M2]یکی چو لعل بدخشان یکی چو در عدن
[B][M1]به چرخ بر به تعجب همی سفر کردم[M2]به کام فکرت و اندیشه از وطن به وطن
[B][M1]به هیچ منزل و مقصد نیامدم که درو[M2]مجاوری نبد از اهل آن دیار و دمن
[B][M1]مقیم منزل هفتم مهندسی دیدم[M2]دراز عمر و قوی هیکل و بدیع بدن
[B][M1]به پیش خویش باری حساب کون و فساد[M2]نهاده تختهٔ مینا و خامهٔ آهن
[B][M1]وزو فرود یکی خواجهٔ ممکن بود[M2]به روی و رای منیر و به خلق و خلق حسن
[B][M1]خصال خویش چون روی دلبران نیکو[M2]ضمیر پاکش چون رای زیرکان روشن
[B][M1]به پنجم اندر زایشان زمام‌کش ترکی[M2]که گاه کینه ببندد زمانه را گردن
[B][M1]به گرز آهن‌سای و به نیزه صخره‌گذار[M2]به تیر موی شکاف و به تیغ شیر اوژن
[B][M1]فرود ازو بدو منزل کنیزکی دیدم[M2]بنفشه زلف و سمن عارضین و سیم ذقن
[B][M1]رخش زمی شده چون لعل و بربطی به کنار[M2]که با نوای حزینش همی نماند حزن
[B][M1]وزان سپس به جوانی دگر گذر کردم[M2]که بود در همه فن همچو مردم یک فن
[B][M1]صحیفه نقش همی کرد بی‌دوات و قلم[M2]بدیهه شعر همی گفت بی‌زبان و دهن
[B][M1]خدنگهای شهاب اندر آن شب شبه گون[M2]روان چو نور خرد در روان اهریمن
[B][M1]نجوم کرکس واقع بجدی درگفتی[M2]که پیش یک صنمستی به سجده در دو شمن
[B][M1]ز بس تزاحم انجم چنان نمود همی[M2]مجره از بر این کوژپشت پشت‌شکن
[B][M1]که روز بار ز میران و مهتران بزرگ[M2]در سرای و ره بارگاه صدر زمن
[B][M1]جلال دین پیمبر عماد دولت و ملک[M2]مدار داد و دیانت قرار فرض و سنن
[B][M1]جهان فضل ابوالفضل کز کفایت اوست[M2]نظام ملک چنان کز نظام ملک حسن
[B][M1]سپهر قدری کاندر زمین دولت او[M2]شکال شیر شکارست و پشه پیل‌افکن
[B][M1]به پای همت او نارسیده دست ملک[M2]به شاخ دولت او ناگذشته باد فتن
[B][M1]نه ثور دهر ز عدلش کشیده رنج سپهر[M2]نه شیر چرخ ز سهمش چشیده طعم وسن
[B][M1]ز بیم او بتوان دید در مظالم او[M2]ضمیر دشمن او در درون پیراهن
[B][M1]ز تف هیبت او در دلش ببندد خون[M2]چنانکه بر رخ عناب و در دل روین
[B][M1]به جنب رای منیرش سیاه‌روی خرد[M2]به جای قدر رفیعش فرود قدر پرن
[B][M1]به پیش دستش و طبعش گه سخا و سخن[M2]دفین دریا زیف و زبان عقل الکن
[B][M1]از آن جدا نتوان کرد جود را به حسام[M2]بر آن دگر نتوان بست بخل را به رسن
[B][M1]حکایتی است از آن طبع آب در دریا[M2]روایتی است از آن دست ابر در بهمن
[B][M1]هنر ز خدمت آن طبع یافتست شرف[M2]گهر ز صحبت آن دست یافتست ثمن
[B][M1]ابا به پیش تو دربسته گردش ایام[M2]و یا به مدح تو بگشاده گیتی توسن
[B][M1]یکی هزار کمر بی‌طمع چو کلک شکر[M2]یکی هزار زبان بی‌نصیب چون سوسن
[B][M1]جهان تنست و تو جان جهان و زنده بتست[M2]جهان چنان که به جانست زندگانی تن
[B][M1]به فر بخت تو دایم به شش نتیجهٔ خوب[M2]ز بهر جشن تو آبستن است شش مسکن
[B][M1]صدف به گوهر و نافه به مشک و نی به شکر[M2]شجر به میوه و خارا به زر و خار به من
[B][M1]از آن سبب که چو اعداء و اولیاء تواند[M2]به رنگ زر عیار و به عهد سرو چمن
[B][M1]ز فر این بود آن سرفراز در بستان[M2]ز شرم این بود این زرد روی در معدن
[B][M1]ز بهر رتبت درگاه تست زاینده[M2]ز بهر مالش بدخواه تست آبستن
[B][M1]بسیط مرکز هامون به گونه گونه گهر[M2]محیط گنبد گردان به گونه گونه محن
[B][M1]اگرچه قارن و قارون شود به قوت و مال[M2]مخالفت ز گزاف زمانهٔ ریمن
[B][M1]به خاک درکندش هم ستاره چون قارون[M2]به باد بردهدش هم زمانه چون قارن
[B][M1]وگر ز غبطت و غیرت به شکر تو ترنیست[M2]زبان لال و لب پژمریدهٔ دشمن
[B][M1]از آن چه نقص تواند بدن کمال ترا[M2]چو سال و ماه به توفیق ایزد ذوالمن
[B][M1]به مدحت تو زبان زمانه تر بودست[M2]از آن زمان که ترا تر شده است لب به لبن
[B][M1]همیشه تا که کند باد جنبش و آرام[M2]هماره تا که کند ابر گریه و شیون
[B][M1]به ابر جود تو در باد خلق را روزی[M2]به باد بذل تو بر باد ملک را خرمن
[B][M1]موافقان تو پیوسته یار نعمت و زر[M2]مخالفان تو همواره جفت محنت و رن
[B][M1]چو طبل رحلت روزه همی زند مه عید[M2]به شکر رؤیت او رایت نشاط بزن
[B][M1]هزار عید چنین در سرای عمر بمان[M2]هزار بیخ خلاف از زمین ملک بکن
[A]
[B][M1]نماز شام چو خورشید گنبد گردان[M2]به کوه رفت فرود و ز چشم گشت نهان
[B][M1]به فال نیک برون آمدیم و رای صواب[M2]به عزم خدمت درگاه پیشوای جهان
[B][M1]به طالعی که ببسته است ز ابتدای وجود[M2]به پیش طالع عالیش بر سپهر میان
[B][M1]تکاورانی در زیر زین به دولت او[M2]چو ابر گاه مسیر و چو پیل گاه توان
[B][M1]ز نعلهاشان سطح زمین گرفته هلال[M2]ز گوشهاشان روی هوا گرفته سنان
[B][M1]نه در مفاصل این سستیی ز بار رکاب[M2]نه در طبیعت آن نفرتی ز باد عنان
[B][M1]به کوهسار و بیابانی اندر آوردیم[M2]جمازگان بیابان‌نورد که کوهان
[B][M1]چو بیشه بیشه درو درزهای خار و خسک[M2]چو پاره پاره درو خامهای ریگ روان
[B][M1]کسی ندیده فرازش مگر به چشم ضمیر[M2]کسی نرفته نشیبش مگر به پای گمان
[B][M1]به غارهاش درون مار گرزه از حشرات[M2]به ناوهاش درون شیر شرزه از حیوان
[B][M1]ز تنگ عیشی بر ذروهاش برده همای[M2]ز استخوان مسافر ذخیرهای گران
[B][M1]کسی به روز سفید و شب سیاه درو[M2]بجز کبودی گردون همی نداد نشان
[B][M1]ز بیم دیو بدل در همی گداخت ضمیر[M2]ز باد سر به تن در همی فسرد روان
[B][M1]هزاربار به هر لحظه بیش گفت دلم[M2]که یارب این ره دلگیر کی رسد به کران
[B][M1]زمان زمان دهدم آن قدر که بوسه دهم[M2]زمین حضرت آن مقصد زمین و زمان
[B][M1]ضیاء دین خدای آنکه حسن عادت او[M2]زمانه دارد در زیر سایهٔ احسان
[B][M1]امیر عادل مودود احمد عصمی[M2]که هست جوهری از عدل و عصمت یزدان
[B][M1]بزرگ بار خدایی که طبع و دستش را[M2]همی نماز برد بحر و سجده آرد کان
[B][M1]بود عنایتش از نایبات چرخ پناه[M2]دهد حمایتش از حادثات دهر امان
[B][M1]به غیرت از نفسش روح عیسی مریم[M2]به خجلت از قلمش چوب موسی عمران
[B][M1]ز آب گرد برآرد به یاد باد افراه[M2]ز شیر کین بستاند به شیر شادروان
[B][M1]هر آن کمر که نه ازبهر خدمتش زنار[M2]هر آن سخن که نه در شکر نعمتش هذیان
[B][M1]نه ناشناسی تشبیه خواستم کردن[M2]سر انامل او را به ابر در نیسان
[B][M1]خرد قلم بستد از اناملم بشکست[M2]چه گفت زهی غیبت و زهی بهتان
[B][M1]به ابر نیسان آخر چه نسبت است او را[M2]کزین همیشه گهر بارد و از آن باران
[B][M1]به اضطرار بود بذل آن و آن دشوار[M2]به اختیار بود جود این و این آسان
[B][M1]عنان این چو سبک شد بیا ببین نعمت[M2]رکاب آن چو گران شد بیا ببین طوفان
[B][M1]ایا محامد تو وقف گشته بر اقوال[M2]و یا مدایح تو نقش گشته بر اذهان
[B][M1]محامد تو همی درنیایدم به ضمیر[M2]مدایح تو همی در نگنجدم به دهان
[B][M1]تو آن کسی که نیارد به صدهزار قرون[M2]تو آن کسی که نیارد به صدهزار قران
[B][M1]سپهر مثل تو از اتصال هفت اختر[M2]زمانه مثل تو از امتزاج چار ارکان
[B][M1]حکایتی است ز فر تو فر افریدون[M2]تشبهیست ز عدل تو عدل نوشروان
[B][M1]کمر ببسته به سودای خدمتت جوزا[M2]کله نهاده ز تشویر رفعتت کیوان
[B][M1]مضای خشم تو بر نامهٔ اجل توقیع[M2]نفاذ امر تو بر دعوی قضا برهان
[B][M1]قضا و امر ترا آن یگانگیست به ذات[M2]که دست و پای دویی درنمی‌رسد به میان
[B][M1]به زیر دامن کین تو فتنه‌ها مستور[M2]به پیش دیدهٔ وهم تو رازها عریان
[B][M1]سپهر حلقهٔ حکم تو درکشیده به گوش[M2]زمانه داغ هوای تو برنهاده بران
[B][M1]سپهر کیست که در خدمتت کند تقصیر[M2]زمانه کیست که در نعمتت کند کفران
[B][M1]دهد لطایف طبع تو بحر را حیرت[M2]کند شمایل حلم تو کوه را حیران
[B][M1]جهان ز عدل تو یارب چه خاصیت دارد[M2]که شیر محتسب است اندرو و گرگ شبان
[B][M1]نه‌ای نبی و سر کلک تست قابل وحی[M2]نه‌ای خدای و کف دست تست واهب جان
[B][M1]قوای غاذیه را در طباع جای نبود[M2]اگرنه جود تو بودی به رزق خلق ضمان
[B][M1]جهان سفله نبیند به جود چون تو جواد[M2]سپهر پیر نیارد به جاه چون تو جوان
[B][M1]به امتلا چو قناعت شوند آز و نیاز[M2]اگر طفیلی خوان تو شان برد مهمان
[B][M1]ز شوق خدمت خوان تو در تنور اثیر[M2]هزار بار حمل کرد خویش را بریان
[B][M1]تو آن جهان جلالی که در مراتب ملک[M2]به هرچه از بد و نیک جهان دهی فرمان
[B][M1]سپهر گفت نیارد که این چراست چنین[M2]زمانه زهره ندارد که آن چراست چنان
[B][M1]گر آسمان چو مخالف نداردت طاعت[M2]وگر زمین چو موافق نیاردت عصیان
[B][M1]سیاست تو کند اختران آن اخگر[M2]عنایت تو کند خارهای این ریحان
[B][M1]بزرگوارا احوال دهر یکسان نیست[M2]که بد چو نیک نزاید ز دفتر حدثان
[B][M1]زمانه را به همه عمر یک خطا افتاد[M2]بر آستان خداوند و درگه سلطان
[B][M1]به حکم شرعش کافر مدان به یک زلت[M2]ز روی عفوش طاغی مخوان به یک طغیان
[B][M1]به عذر ماضی تا کین ز خصم بستاند[M2]نشسته بر سر پایست و بر سر پیمان
[B][M1]چنان ز خواب کند بازشان که کس پس از این[M2]خیال نیز نبیند به خواب در زیشان
[B][M1]نه دیر زود که خر بندگان لشکرگاه[M2]به پالهنگ ببندند گردن الخان
[B][M1]چنان شود که شود موی بر تنش مسمار[M2]چنان شود که شود پوست بر تنش زندان
[B][M1]به هر دیار که باشد مقام آن ملعون[M2]به هر مقام که باشد مکان آن شیطان
[B][M1]به تف تیغ ز آبش برآورند بخار[M2]به نعل اسب ز خاکش برآورند دخان
[B][M1]همیشه تا ز ورای کمال نیست کمال[M2]همیشه ز ورای سپهر نیست مکان
[B][M1]همیشه باد مکان تو از ورای سپهر[M2]همیشه باد کمال تو ایمن از نقصان
[B][M1]کشیده جامهٔ جاه ترا دوام طراز[M2]نوشته نامهٔ عمر ترا ابد عنوان
[A]
[B][M1]سه ماهه فراقت بر اهل خراسان[M2]بسی سال بودست آسان و آسان
[B][M1]به جانت که گر بی‌خبرهاء خیرت[M2]خبر داشت کس را تن از دل دل از جان
[B][M1]زبان بود در کامها بی‌تو خنجر[M2]نظر بود در دیده‌ها بی‌تو پیکان
[B][M1]یکی از تف سینه در قعر دوزخ[M2]یکی از نم دیده در موج طوفان
[B][M1]ز بس خار هجر تو در دیده و دل[M2]ز خونابه رخسارها چون گلستان
[B][M1]چنان روز بر ما سیه کرد بی‌تو[M2]که کس‌مان ندیدی سپیدی دندان
[B][M1]از آن بیم کز کافریهای گردون[M2]نباید که کاری رود نابسامان
[B][M1]دعاگوی جان تو خلقی موحد[M2]مددخواه جاه تو شهری مسلمان
[B][M1]کدامین سعادت بود بیشتر زین[M2]که باز آمدی در سعادات الوان
[B][M1]مگر طاعتی کرده بودست خالص[M2]زمین سمرقند در حق یزدان
[B][M1]اگر این نبودست آلوده گشتست[M2]زمین خراسان به نوعی ز عصیان
[B][M1]که مستوجب فرقتت شد سه ماه این[M2]که مستسعد خدمتت شد سه ماه آن
[B][M1]ایا چرخ در پیش قدر تو واله[M2]و یا ابر در پیش دست تو حیران
[B][M1]تویی آنکه در مجلست بخت ساقی[M2]تویی آنکه بر درگهت چرخ دربان
[B][M1]به کوی کمال تو در، عقل ناقص[M2]به خوان سخای تو بر، جود مهمان
[B][M1]کند حل و عقد تو بر چرخ پیشی[M2]دهد امر و نهی تو بر دهر فرمان
[B][M1]زمین هرکجا امن تو نیست فتنه[M2]جهان هرکجا عدل تو نیست ویران
[B][M1]کمر پیش حکم تو بربسته جوزا[M2]کله پیش قدر تو بنهاده کیوان
[B][M1]اثرهای کین تو چون نحس عقرب[M2]نظرهای لطف تو چون سعد میزان
[B][M1]ز مسطور کلکت شود مرده زنده[M2]مگر در دوات تو هست آب حیوان
[B][M1]زهی فکرتت اختران را مدبر[M2]زهی دامنت آسمان را گریبان
[B][M1]به تشریف اقبال اگر برکشیدت[M2]چه سلطان عالم چه گردون گردان
[B][M1]ز عالم تویی اهل اقبال گردون[M2]ز گیتی تویی اهل تشریف سلطان
[B][M1]منزه بود حکم گردون ز شبهت[M2]مجرد بود رای سلطان ز طغیان
[B][M1]از آن دم که چشم بد روزگارم[M2]ز چشم خداوند کردست پنهان
[B][M1]گمانم به لطفت همین بود کاری[M2]مرا پیش خدمت به اعزاز و احسان
[B][M1]گمانی ازین به یقین شد نشاید[M2]امیدی از این به وفا کرد نتوان
[B][M1]نگر تا ندانی که تاخیر بنده[M2]در این آمدن بود جز محض حرمان
[B][M1]به ذات خداوند و جان محمد[M2]به تعظیم اسلام و اجلال ایمان
[B][M1]به تاکید هر حکمی از شرع ایزد[M2]به تغییر هر حرفی از نص قرآن
[B][M1]به حق دم پاک عیسی مریم[M2]به حق کف دست موسی عمران
[B][M1]به تیمار یعقوب و دیدار یوسف[M2]به تقوی یحیی و ملک سلیمان
[B][M1]به جود کف راد دینار بخشت[M2]که بر نامهٔ رزق خلقست عنوان
[B][M1]به نور دل پاک اسرار بینت[M2]که بر دعوی آفتابست برهان
[B][M1]که در مدتی کز تو محروم بودم[M2]جهان بود بر جان من بند و زندان
[B][M1]نفس کرده بر رویم اشک فسرده[M2]اسف کرده در جانم اندیشه بریان
[B][M1]دلی پر مواعید تایید یزدان[M2]سری پر اراجیف وسواس شیطان
[B][M1]تن از ایستادن به خانه شکسته[M2]دل از بازگشتن ز خدمت پشیمان
[B][M1]تو دانی که تا یک نفس بی‌تو باشم[M2]دلی باید از سنگ و جانی ز سندان
[B][M1]کنون نذر عهدی بکردم بکلی[M2]که باطل نگردد به تاویل و دستان
[B][M1]که تا دست مرگم گریبان نگیرد[M2]من و دامن خدمت و دست پیمان
[B][M1]حدیث نکوخواه و بدخواه گفتن[M2]به مدح اندرون باز بردن به دیوان
[B][M1]طریقی قدیمیست و رسمی مؤکد[M2]همه کس بگوید چه دانا چه نادان
[B][M1]من آن دانم و هم توانم ولیکن[M2]از آن التفاتی نکردم به ایشان
[B][M1]که از عشق مدحت سر آن ندارم[M2]که گویم فلانکس فلانست و بهمان
[B][M1]خداوند خود خصم را نیک داند[M2]من این مایه گفتم تو باقی همی دان
[B][M1]الا تا ز نقصان کمالست برتر[M2]الا تا ز گردون فرودند ارکان
[B][M1]ز آثار ارکان و تاثیر گردون[M2]مبادا کمال ترا بیم نقصان
[B][M1]دو عیدست ما را ز روی دو معنی[M2]که خوشی و خوبیش را نیست پایان
[B][M1]همایون یکی هست تشریف خسرو[M2]مبارک دگر عید اضحی و قربان
[B][M1]بدان عید بادت قضا تهنیت‌گو[M2]بدین عید بادت قدر محمدت خوان
[A]
[B][M1]چون شمع روز روشن از ایوان آسمان[M2]ناگه در اوفتاد به دریای بی‌کران
[B][M1]روشن زمین و فرق هوا را ز قیر و مشک[M2]بهر سپهر کوژ ردا کرد و طیلسان
[B][M1]آورد پای مهر چو در دامن زمین[M2]بگرفت دست ماه گریبان آسمان
[B][M1]بر طارم فلک چو شه زنگ شد مکین[M2]در خاک تیره شد ملک روم را مکان
[B][M1]تا هم میان صرح ممرد به پیش چشم[M2]بر روی او فشاند همه گنج شایگان
[B][M1]گردون چو تاج کسری بر معجزات حسن[M2]وز در و لعل چتر سکندر برو نشان
[B][M1]زهره چو گوی سیمین‌بر چرخ و بر درش[M2]دنبال برج عقرب مانند صولجان
[B][M1]بهرام تافت از فلک پنجمین همی[M2]چونان که دیده سرخ کند شرزهٔ ژیان
[B][M1]پروین چو وقت حمله گران‌تر کنی رکاب[M2]جوزا چو گاه پویه سبکتر کنی عنان
[B][M1]گردان بنات نعش چو مرغی که سرنگون[M2]یکسر به جوی آبخور آید ز آشیان
[B][M1]برجیس چون شمامهٔ کافور پر عبیر[M2]کیوان چو بر بنفشه‌ستان برگ ارغوان
[B][M1]دیو از شهاب گشته گریزان بر آن مثال[M2]چون خصم منهزم ز سنان خدایگان
[B][M1]اندر چنین شبی که غضنفر شدی ذلیل[M2]وندر چنین شبی که دلاور بدی جبان
[B][M1]من روز سوی راه نهاده به فال سعد[M2]امید خود بریده ز پیوند و خانمان
[B][M1]راهی چنان که آید ازو جسم را خلل[M2]راهی چنانکه آید ازو روح را زیان
[B][M1]ریگش چو نیش کژدم و سنگش چو پشک مار[M2]زین طبع را عفونت و زان عقل را فغان
[B][M1]در آب او سمک نرود جز به سلسله[M2]بر کوه او ملک نرود جز به نردبان
[B][M1]هرچند سنگ و ریگ و که و غار او نمود[M2]رنج دل و بلای تن و آفت روان
[B][M1]زان در دلم نبود اثر زانکه همچو حرز[M2]راندم همی مدیح خداوند بر زبان
[B][M1]قطب جلال شاه معظم که روزگار[M2]بر حصن قدر و حشمت او هست بادبان
[B][M1]گردون به هفت کوکب و گیتی به چار طبع[M2]یک تن نپرورید قرینش به صد قران
[B][M1]تیرش به گاه حمله چو پوید به سوی خصم[M2]کلکش به گاه پویه چو جنبد به پرنیان
[B][M1]این داعیست دست امل را به سوی دل[M2]وان هادیست پای اجل را به سوی جان
[B][M1]شاهان همی روند ز عصان او نگون[M2]مرغان همی پرند در ایام او ستان
[B][M1]ای بر هزار میر شده میر و شهریار[M2]وی تا دو پشت جد و پدر شاه و پهلوان
[B][M1]گرگ از نهیب عدل تو اندر دیار تو[M2]از بیم میش بدرقه گیرد سگ شبان
[B][M1]روزی که تیغ تیز بگرید چو ابر تند[M2]وز خون تازه خاک بخندد چو گلستان
[B][M1]جان را بود ز هیبت رمح تو سر به سنگ[M2]دل را شود ز هیبت گرز تو سرگران
[B][M1]سازند کار جنگ شجاعان جنگجو[M2]از بهر روز کینه دلیران کاردان
[B][M1]گرزت چنان بکوبد خصم ترا به حرب[M2]کش چون خوی از مسام برون جوشد استخوان
[B][M1]گویی که شرزه شیر گشاید همی کمین[M2]وقتی که در مصاف شها برکشی کمان
[B][M1]آرش اگر بدیدی تیر و کمانت را[M2]نشناختی ز بیم تو ترکش ز دوکدان
[B][M1]ای گشته جفت رای ترا همت بلند[M2]وی طبع و رای پیر ترا دولت جوان
[B][M1]این بنده سوی درگه عالی نهاده روی[M2]تا از حوادث فلکی باشدش امان
[B][M1]یابد اگر قبول خداوند بی‌خلاف[M2]حاصل شود هوای دل بنده بی‌گمان
[B][M1]تا بید گل نگردد و شمشاد یاسمین[M2]تا ارغوان سمن نشود سرو خیزران
[B][M1]اندر حریم جود و جلال و بقا بپای[M2]وانرد سرای جاه و جمال و بها بمان
[A]
[B][M1]ای به نیک اختر شده هم سلف سلطان جهان[M2]از وفاق تست اکنون خلق عالم شادمان
[B][M1]حور و غلمان بر مبارک عقد تو گاه نثار[M2]تحفها برده ز شادی یکدگر را در جنان
[B][M1]عقد تو گشتست عقد مملکت را واسطه[M2]سور تو گشتست لفظ تهنیت را ترجمان
[B][M1]خطبهٔ تو بوده اندر نیکنامی معجزه[M2]وصلت تو گشته اندر شادکامی داستان
[B][M1]بود خواهد عقد تو در عقد چون دنیا و دین[M2]رفت خواهد عهد تو در عهدهٔ امن و امان
[B][M1]گاه خطبه خواندن تزویج فرخ فال تو[M2]بر تنت بوده نثار رحمت از هفت آسمان
[B][M1]عقد تو عین عقیدت بود خواهد روز و شب[M2]سور تو عین سرور و شادمانی جاودان
[B][M1]زیر طاق عرش طاوس ملایک جبرئیل[M2]از نثار تو شده یاقوت پاش و درفشان
[B][M1]هم بر آن طالع که با زهرا علی و مرتضی[M2]وصلتی کردی به توفیق خدای مستعان
[B][M1]مه به تسدیس زحل کرده نظر با آفتاب[M2]وصلتی کردی به رسم بخردان باستان
[B][M1]نوزده روز از مه روزه گذشته روز نیک[M2]اختیاری بود کان باشد ز بهروزی نشان
[B][M1]خاندان خان و سلطان از تو زینت یافتند[M2]کز تو خواهد گشت معمور این دو میمون خاندان
[B][M1]خاندان خان به تو آباد خواهد گشت ازآنک[M2]خان به تو تسلیم کرد و جان به تو پرداخت خان
[B][M1]ای عطاهای بزرگت اصل رزق مرد و زن[M2]وی سخنهای لطیفت انس انس و جان جان
[B][M1]عز دین مسعود فرخ را تو فرخ اختری[M2]دختر فرخ همیشه بر تو بوده مهربان
[B][M1]خصم با سلطان نداند در جهان پهلو زدن[M2]تا تو سلطان جهان را بود خواهی پهلوان
[B][M1]هرکجا سلطان بود با او تو باشی همرکاب[M2]هرکجا سلطان رود با او تو باشی هم‌عنان
[B][M1]رایت تدبیر تو گیرد سپهر اندر سپهر[M2]مرکب اقبال تو گیرد عنان اندر عنان
[B][M1]از کفایت شد کف تو ضامن ارزاق خلق[M2]ضامنی کورا بود توفیق در ضمن ضمان
[B][M1]زاغ اگر بر نام تو در آشیان بیضه نهد[M2]زاغ را طاوس گردد بچه اندر آشیان
[B][M1]آفتاب رای تو گر روشنی کمتر دهد[M2]قیرگون گردد جهان از قیروان تا قیروان
[B][M1]گر ز خاک نهروان آید خلاف تو پدید[M2]نهر خون گردد ز شمشیر تو شهر نهروان
[B][M1]کرد زهر چشم تو بر سیستان روزی گذر[M2]زان شد از خار سلیب آکنده ریگ سیستان
[B][M1]حزم تو حصن رزانت را بود چون کوتوال[M2]عزم تو سیل صیانت را بود چون دیده‌بان
[B][M1]ای گران زخم سبک حمله به روز معرکه[M2]بنده‌ات کیسه سبک دارد همی نرخ گران
[A]
[B][M1]ای ز کلک توراست کار جهان[M2]صاحب و صدر و افتخار جهان
[B][M1]گوهرت روی کائنات وجود[M2]مسندت پشت شهریار جهان
[B][M1]نظرت حافظ نظام امور[M2]قلمت محور مدار جهان
[B][M1]مسرع عزم تو برید قضا[M2]بارهٔ حزم تو حصار جهان
[B][M1]کار معمار عدل شامل تست[M2]حفظ بیان استوار جهان
[B][M1]هردم از جاه نو شوندهٔ تو[M2]نومرادیست در کنار جهان
[B][M1]خارج از ظل رایت تو نماند[M2]هیچ دیار در دیار جهان
[B][M1]از وقوفت نهان نیارد شد[M2]نه نهان و نه آشکار جهان
[B][M1]جنبش رایت تو داند داد[M2]بکم از هفته‌ای قرار جهان
[B][M1]بر محک جلالت تو زدند[M2]مهر تا کم شد از عیار جهان
[B][M1]گر جهان خواستار تو نبدی[M2]نشدی امن خواستار جهان
[B][M1]گر بداند که اختیار تو چیست[M2]همه آن باشد اختیار جهان
[B][M1]رو که سیمرغ همت تو نشد[M2]به فریب امل شکار جهان
[B][M1]گر نظر کردیی به آفاقش[M2]در میان آمدی کنار جهان
[B][M1]کم کند گر خدای چرخ سخات[M2]بکم از مدتی کنار جهان
[B][M1]دشمنت کز عداد مردم نیست[M2]ناردش چرخ در شمار جهان
[B][M1]کیست او تا چو مردمان بندد[M2]ناقهٔ خویش در قطار جهان
[B][M1]تا سپهر از مدار خالی نیست[M2]بر تو بادا مدار کار جهان
[B][M1]بر مراد تو دار و گیر قضا[M2]بر بساط تو کار و بار جهان
[B][M1]حافظت باد هرکجا باشی[M2]گاه و بیگاه کردگار جهان
[B][M1]بودن اندر جهان شعار تو باد[M2]تا گذشتن بود شعار جهان
[A]
[B][M1]درآمد موکب عید همایون[M2]که بر صاحب مبارک باد و میمون
[B][M1]سپهر مجد مجدالدین که شاهان[M2]ز مجدش ملک را کردند قانون
[B][M1]عدو بندی که کلکش در دهاده[M2]کند گل را ز خون فتنه گلگون
[B][M1]بکاهد وقت خشمش عمر در مرگ[M2]بغلطد گاه کینش مرگ در خون
[B][M1]ازو دشمن چو دارا از سکندر[M2]ازو حاسد چو ضحاک از فریدون
[B][M1]زهی جود از تو در قوت چو قارن[M2]زهی آز از تو در نعمت چو قارون
[B][M1]عتابش بر زمین بارد صواعق[M2]نهیبش بر زبان آرد شبیخون
[B][M1]امیران تو جباران گیتی[M2]مطیعان تو بیداران گردون
[B][M1]زمانه تیره و رای تو روشن[M2]خلایق تشنه و دست تو جیحون
[B][M1]غلط را سوخت حکمت بر در سهو[M2]چرا را کشت امرت بر در چون
[B][M1]چه عالی همتی یارب که هردم[M2]یکی در آفرینش بینی افزون
[B][M1]ندادی دل به دنیی و به عقبی[M2]نبستی وهم در والا و در دون
[B][M1]قضا تدبیر دور چرخ می‌کرد[M2]که بر ذات تو گشت اقبال مفتون
[B][M1]قدر ساز وجود دهر می‌ساخت[M2]که بر عرش تو شد اقبال مقرون
[B][M1]چو گیرد آتش خشم تو بالا[M2]نیابد از دو عالم نیم کانون
[B][M1]چو از تو بگذری نزدیک آن قوم[M2]نبیند کس مگر محرور و مدفون
[B][M1]چه خیزد آخر از قومی که هستند[M2]غلام آلتی مولای التون
[B][M1]به مردی و مروت کی رسیدند[M2]در انگشت تو این یک مشت مرهون
[B][M1]در آن موقف که از مصروع پیکار[M2]زبان رمح گردان خواند افسون
[B][M1]رساند آتش کوشش حرارت[M2]به ایوان مسیح و جیش ذوالنون
[B][M1]ز پشته پشته گشته ناظران را[M2]نماید کوه کوه اطراف هامون
[B][M1]ز اشک بیدل و خون دلاور[M2]همه میدان کنی جیحون و سیحون
[B][M1]خداوندا ز مدح تست حاصل[M2]رخ رنگ مرا رنگ طبر خون
[B][M1]شنیدستم که پیش تخت اعلی[M2]بزرگی خواند شعر قافیه خون
[B][M1]نه بر وجهی که باشد رونق او[M2]در آخر کرد ذکر آب و صابون
[B][M1]جهان داند که معزولی نیابد[M2]ربیع نطق را در ربع مسکون
[B][M1]هنوز از استماع شعر نیکوست[M2]خرد را گوش درج در مکنون
[B][M1]سزای افتخار آن شعر باشد[M2]که افزون باشدش راوی موزون
[B][M1]ز شعر باطل هر کس زبانم[M2]نمی‌گفته است حقی تا به‌اکنون
[B][M1]همیشه تا که حسن و عشق باشد[M2]مثلها شاهد از لیلی و مجنون
[B][M1]جناب دوستانت باد جنت[M2]طعام دشمنانت باد طاعون
[B][M1]شبت فرخنده و روزت خجسته[M2]خزانت خرم و عهدت همایون
[A]
[B][M1]کو آصف جم گو بیا ببین[M2]بر تخت سلیمان راستین
[B][M1]پیشش بدل دیو و دام و دد[M2]درهم زده صفهای حور عین
[B][M1]بادی که کشیدی بساط او[M2]بر درگه اعلاش زیر زین
[B][M1]مهری که وحوش و طیور را[M2]در طاعتش آورد بر نگین
[B][M1]از بیم سپاهش سپاه خصم[M2]چون مور نهان گشته در زمین
[B][M1]پای ملخی بیش نی بقدر[M2]در همت او ملک آن و این
[B][M1]بر تخت چو عرش سبای او[M2]از عرش رسولان آفرین
[B][M1]چون صرح ممرد شراب صرف[M2]بی‌ورزش انصاف آب و طین
[B][M1]در سایه پر همای چتر[M2]طی کرده اقالیم ملک و دین
[B][M1]بی‌سابقهٔ وحی جبرئیل[M2]اسرار وجودش همه یقین
[B][M1]بی‌واسطهٔ هدهدش خبر[M2]از جنبش روم و قرار چین
[B][M1]بی‌عهدهٔ عهد پیمبری[M2]آیات کمالش همه مبین
[B][M1]وقتش نشود فوت اگرنه روز[M2]در حال کند از قفا جبین
[B][M1]چون دیو به مزدوری افکند[M2]آنرا که خلافش کند لعین
[B][M1]بر چرخ کشد پایه چون شهاب[M2]آنرا که وفاقش بود قرین
[B][M1]چون رای زند در امور ملک[M2]بحر سخنش را گهر ثمین
[B][M1]چون صف کشد اندر مصاف خصم[M2]شیر علمش را صفت عرین
[B][M1]هم در کتف دایگان رضیع[M2]هم در شکم مادران جنین
[B][M1]از بیعت او مهر بر زبان[M2]وز طاعت او داغ بر سرین
[B][M1]در جنبش جیشش نهفته فتح[M2]چون موم در اجزای انگبین
[B][M1]در دولت خصمش نهان زوال[M2]چون یاس در ایام یاسمین
[B][M1]عزمش به وفاق فلک ضمان[M2]رایش به صلاح جهان ضمین
[B][M1]گر عزم فلک خود بود وفی[M2]گر رای ملک خود بود رزین
[B][M1]سدش نشود رخنه از غرور[M2]حصنی که چو حزمش بود حصین
[B][M1]زورش نکشد طعنه از فتور[M2]حبلی که چو عهدش بود متین
[B][M1]با کوشش او شیر آسمان[M2]شیریست مزور ز پوستین
[B][M1]با بخشش او دست آفتاب[M2]دستی است معطل در آستین
[B][M1]در ملک زمینش نبوده عار[M2]باری چو ملک باشی این چنین
[B][M1]مثل ملک و ملک روزگار[M2]حوت فلک و آب پارگین
[B][M1]با شین شهی آمد از عدم[M2]زان تاجور آمد چو حرف شین
[B][M1]مذکور به فرزند تاج‌بخش[M2]آنجا به فریدون شد آبتین
[B][M1]مشهور به فرزند تاجدار[M2]اینجا به ملک شه طغان تکین
[B][M1]روزی که به مردی کنند کار[M2]وقتی که چو مردان کشند کین
[B][M1]چون زخمه گذارند شستها[M2]آید وتر چرخ در طنین
[B][M1]چون حمله پذیرند پر دلان[M2]آید کرهٔ خاک در حنین
[B][M1]وز نعل سمند و سیاه و بور[M2]چون کار درافتد بهان و هین
[B][M1]در خاره فتد عقدها چو عین[M2]در پشته فتد رخنها چو سین
[B][M1]در مغز عدو حفرها برد[M2]تا گوهر خنجر کند دفین
[B][M1]وز ابر سنان ژاله‌ها زند[M2]تا سودهٔ ناچخ کند عجین
[B][M1]دیدست به کرات بی‌شمار[M2]در معرکها چرخ تیزبین
[B][M1]با بیلک او مرگ همعنان[M2]با رایت او فتح همنشین
[B][M1]چین گره ابروی اجل[M2]در روی املها فکنده چین
[B][M1]دندان سنان آسمان خراش[M2]آغوش کمند آشتی گزین
[B][M1]از خرج عرق سرکشان نزار[M2]وز دخل ورم خستگان سمین
[B][M1]یک طایفه را نعرها بلند[M2]یک طایفه را ناله‌ها حزین
[B][M1]در قلب چنان ورطهٔ خشن[M2]در عین چنان فتنهٔ سجین
[B][M1]از جانب او جز کمان نکرد[M2]در حمله چو بی‌طاقتان انین
[B][M1]وز لشکر او جز اجل نبرد[M2]در خفیه چو بی‌آلتان کمین
[B][M1]رمحش نه عصای کلیم بود[M2]وز خوردن اعدا نشد بطین
[B][M1]عفوش نه دعای مسیح بود[M2]وز کثرت احیا نشد غمین
[B][M1]تا غصه خورد ناقص از تمام[M2]تا طعنه کشد خاین از امین
[B][M1]در غصهٔ این ملک باد رای[M2]در طعنهٔ آن خسروی تکین
[B][M1]ساعات بقای ملک شهور[M2]ایام نفاذ ملک سنین
[B][M1]در بزم شهی یسر بر یسار[M2]در رزم شهان یمن بر یمین
[B][M1]دوران جهان تابع و مطیع[M2]دارای جهان ناصر و معین
[A]
[B][M1]آیت مجد آیتی است مبین[M2]منزل اندر نهاد مجدالدین
[B][M1]سید و صدر روزگار که هست[M2]ز آل یاسین چو از نبی یاسین
[B][M1]میر بوطالب آنکه مطلوبش[M2]نیست در ملک آسمان و زمین
[B][M1]آنکه در شان او ثنا منزل[M2]وانکه در ذات او کرم تضمین
[B][M1]آنکه بی‌داغ طوع او نکشد[M2]توسن روزگار بار سرین
[B][M1]وانکه از چرخ جود او بشکست[M2]خازن کوهسار مهر دفین
[B][M1]رای او دامن ار بیفشاند[M2]بر توان چیدن از زمین پروین
[B][M1]جاه او مرکب ار برون راند[M2]جو اول دهد به علیین
[B][M1]حلم او جوهرست و خاک عرض[M2]قدر او شاه و آسمان فرزین
[B][M1]بسته دست خلقتنی من نار[M2]باس او بر خلقته من طین
[B][M1]امر او با عناد کردن طبع[M2]کبک پرور برآورد شاهین
[B][M1]نهی او باس تیزه رویی چرخ[M2]روز بد را قفا کند ز جبین
[B][M1]برکشد زور بازوی سخطش[M2]کسوت صورت از نهاد جنین
[B][M1]به مقاصد همیشه پیش رسد[M2]عزمش از مسرع شهور و سنین
[B][M1]قدرتش با قدر مقارن شد[M2]خرد آنرا جدا نکرد از این
[B][M1]خود چو ممزوج شد چگونه کند[M2]شیر و می را ز یکدگر تعیین
[B][M1]رای او را متین نیارم گفت[M2]حاش لله نه زانکه نیست متین
[B][M1]زانکه یک بار جنس این گفتم[M2]ادب آن بیافتم در حین
[B][M1]اندرین روزها که می‌دادم[M2]شعر خود را به مدح او تزیین
[B][M1]نکته‌ای راندم از رزانت رای[M2]عقل را سخت شد بر ابرو چین
[B][M1]گفت خامش چه جای این سخنست[M2]وصف آن رای این بود که رزین
[B][M1]آفتابیست کاسمان نکند[M2]پیش او آفتاب را تمکین
[B][M1]آسمانی که در اثر بیش است[M2]تیغش از آفتاب فروردین
[B][M1]ای بجایی که در هزار قران[M2]چرخ و طبعت نپرورید قرین
[B][M1]اوج قدرت و رای پست و بلند[M2]راز حزمت نهان ز شک و یقین
[B][M1]بحر طبع تو کرده مالامال[M2]درج نطق ترا به در ثمین
[B][M1]فحل وهم تو کرده آبستن[M2]نوع کلک ترا به سحر مبین
[B][M1]طوطی کلک راست گوی تو کرد[M2]عقل را در مضیقها تلقین
[B][M1]رایض بخت کاردان تو کرد[M2]اشهب و ادهم جهان را زین
[B][M1]ای نمودار رحمت و سخطت[M2]آب و حیوان و آتش برزین
[B][M1]دان که در خدمت بساط وزیر[M2]که خدایش مغیث باد و معین
[B][M1]عیش من بنده پار عیشی بود[M2]چون جوانی خوش و چو جان شیرین
[B][M1]گفتم از غایت تنعم هست[M2]دولتم را زمانه زیر نگین
[B][M1]کار برگشت و غم به سکنه گرفت[M2]گوشهٔ مسکن من مسکین
[B][M1]چرخ در بخت من کشید کمان[M2]دهر بر عیش من گشاد کمین
[B][M1]می‌کند رخنه نظم حال مرا[M2]در چنان دار و گیر و هیناهین
[B][M1]لگد فتنه‌ای که رخنه کند[M2]حصن ملکی چو حصن چرخ حصین
[B][M1]دارم اکنون چنان که دارم حال[M2]نتوان گفتنت بیا و ببین
[B][M1]چتوان کرد اگر چنان بنماند[M2]بنماند همیشه نیز چنین
[B][M1]حالی از چور آسمان باری[M2]که نه مهرش به موضع است و نه کین
[B][M1]آن همی بینم از حوادث سخت[M2]که ندیدست هیچ حادثه بین
[B][M1]نشناسم همی یمین ز یسار[M2]تا تهی دارم از یسار یمین
[B][M1]عرصه تنگست و بند سخت و مرا[M2]در همه خان و مان نه غث و سمین
[B][M1]مکرمی نیست در همه عالم[M2]کاضطراب مرا دهد تسکین
[B][M1]گوییا از توالد احرار[M2]شب سترون شد آسمان عنین
[B][M1]توکن احسان که دیگران نکنند[M2]سرانگشت جز فرا تحسین
[B][M1]خود گرفتم کنند و نیز نهند[M2]پای بر پایهٔ الوف و مائین
[B][M1]بهر انگشت کاید اندر سنگ[M2]ار سبک سنگم ار گران کابین
[B][M1]خویشتن پیش ناکسان و کسان[M2]همچو هنگامه گیر و راه‌نشین
[B][M1]گربهٔ به بیوس نتوان بود[M2]هم در این بیشه بوده شیر عرین
[B][M1]شعر من بنده در مدیح به بلخ[M2]این نخستین شناس و باز پسین
[B][M1]تا عروس بهاره جلوه کند[M2]زلف شمشاد و عارض نسرین
[B][M1]بادی اندر بهار دولت خویش[M2]تازه چون گل نه چون بنفشه حزین
[B][M1]آب آتش نمای در جامت[M2]طرب‌انگیزتر ز ماء معین
[B][M1]جاهت اندر امان حفظ خدای[M2]که خداوند حافظست و معین
[A]
[B][M1]ای جهان را جمال و جاه تو زین[M2]اسم و رسم تو اسم و رسم حسین
[B][M1]در و دست تو مقصد آمال[M2]دل و طبع تو مجمع‌البحرین
[B][M1]عرصهٔ همتت چنان واسع[M2]که در آن عرصه گم شود کونین
[B][M1]نزد عهدت وفا برابر دین[M2]پیش طبعت عطا برابر دین
[B][M1]حال من بنده و حوالت من[M2]گشت آب حیات و ذوالقرنین
[B][M1]ای چو الیاس و خضر بر سر کار[M2]عزم تزویج کن مگو من این
[B][M1]انتظارم مده بده ز کرم[M2]گر همه نقد نیست بین‌البین
[B][M1]من نگویم که می‌نخواهم جنس[M2]تو مگو نیز من ندارم عین
[B][M1]خود چو معطی تویی و سایل من[M2]بیش از این عشوه شین باشد شین
[B][M1]ای چو سیمرغ جفت استغنا[M2]بیش از این باش با غراب‌البین
[A]
[B][M1]و علیک السلام فخر الدین[M2]افتخار زمان و فخر زمین
[B][M1]ای نهفته مخدرات سخنت[M2]چهره از ناقد گمان و یقین
[B][M1]ای تلف کرده منفقان سخات[M2]در هم آوردهٔ شهور و سنین
[B][M1]سخرهٔ داغ و طوق عرق شماست[M2]سخن از گردن و سخا ز سرین
[B][M1]سخنت رفت یا تو خود بردی[M2]به طفیل خودش به علیین
[B][M1]باری از گفتهٔ تو باید گفت[M2]که ز تزویر نیستش تزیین
[B][M1]ناپذیرفته رتبتش هرگز[M2]ننگ احسان و جلوهٔ تحسین
[B][M1]غور ناکرده اندرو منحول[M2]گنج نادیده اندرو تضمین
[B][M1]شربهاییست نطق و لفظ تو عذب[M2]وز معانیش چاشنی متین
[B][M1]پیش خطت که جان بخندد ازو[M2]نه جهان خودش بود نه جان شیرین
[B][M1]خواستم گفت در سخن من و تو[M2]از مکانت نیافتم تمکین
[B][M1]بانگ برزد مرا خرد که خموش[M2]تو که‌ای باری این‌چنین و چنین
[B][M1]شاید ار در مقاومت نکند[M2]شیر بالش حدیث شیر عرین
[B][M1]دست از کار او برون کن هان[M2]از پی کار خویشتن شو هین
[B][M1]آسمان گر به رنگ فیروزه‌ست[M2]تن در انگشتری دهد چو نگین
[B][M1]ای به نسبت جهانیان با تو[M2]حیلهٔ کبک و حملهٔ شاهین
[B][M1]تا نباشد مجال هیچ محال[M2]کرد با دامنت همیشه به کین
[B][M1]آتش خاطرت نموده قیام[M2]به جواب خلقته من طین
[B][M1]کرده ترجیح حشو اشعارت[M2]بارز صیت دیگران ترقین
[B][M1]کفو کو تا بنات طبع ترا[M2]دهد از کاف کن فکان کابین
[B][M1]دیرمان کز وجود امثالت[M2]شد زمان بکر و آسمان عنین
[B][M1]گفته بودم که خود نطق نزنم[M2]خود بر آن عزم جبر کرد کمین
[B][M1]وین دو بیتک نیارم اندر بست[M2]با گرانباری من مسکین
[B][M1]کای به نزدیک مدتی من و تو[M2]در سخی داده داد غث و سمین
[B][M1]وی ز شعر من و شعار تو فاش[M2]سهل ناممتنع چو سحر مبین
[B][M1]تا به دور تو در زمانه نبود[M2]ای زمان تو دور دولت و دین
[B][M1]هیچ در یتیم را هرگز[M2]عقب از بهر عاقبت آیین
[B][M1]دی مگر بر کنار بود ترا[M2]آن همو فتنه و همو تسکین
[B][M1]از زوایای آشیانهٔ قدس[M2]عقل کل‌تان بدید و روح امین
[B][M1]عقل گفتا کلیم با پسر اوست[M2]روح گفتا مسیح با پدر این
[B][M1]صبر کن تا نتیجهٔ خلقت[M2]باز داند شمال را ز یمین
[B][M1]تا ببینی که در نظام امور[M2]دختر نعش را کند پروین
[B][M1]تا ببینی که در عنا و علو[M2]آسمان را قفا کند ز جبین
[B][M1]در صبی از صبای طبع دهد[M2]طبع دی را مزاج فروردین
[B][M1]تو که در چشم تو نیاید کون[M2]این زمانش به چشم خویش مبین
[B][M1]باش تا این پیادهٔ فلکی[M2]بر بساط بقا شود فرزین
[B][M1]باش تا بر براق نطق نهند[M2]رایض نفس ناطقش را زین
[B][M1]باش تا بر قرینه بشناسد[M2]زلف شمشاد از رخ نسرین
[B][M1]تا ز تاثیر صد قران یابند[M2]در خم آسمانش هیچ قرین
[B][M1]نیز در ثمین مخوانش دگر[M2]پایهٔ نازلش مکن تعیین
[B][M1]زان که تا بنگری بگیرد از او[M2]عرصهٔ روزگار در ثمین
[B][M1]اوست آن‌کس که قفل احداثش[M2]بود بعضی هنوز در زرفین
[B][M1]کز پی مهد عهد او تایید[M2]گاه بستر شدی و گه بالین
[B][M1]عالمی در حنین عشقش و او[M2]در میان رحم هنوز جنین
[B][M1]تا که از جان بود حیات بدن[M2]تا که از کان بود جهاز دفین
[B][M1]جان پاکت که کانی از معنی است[M2]در سرای حزن مباد حزین
[B][M1]تو و نخبت که دام عزکما[M2]هر دو در حفظ حافظ‌اند و معین
[A]
[B][M1]افتخار زمان و فخر زمین[M2]بوالمفاخر امیر فخرالدین
[B][M1]آنکه در دست او سخا مضمر[M2]وانکه در کلک او هنر تضمین
[B][M1]آسمانیست آفتابش رای[M2]آفتابیست آسمانش زین
[B][M1]آن بلنداختری که پیش درش[M2]خاک‌بوسند اختران به جبین
[B][M1]گفته عقلش به کردها احسنت[M2]کرده حرفش به گفته‌ها تحسین
[B][M1]آن دبیرست کز قلم بفزود[M2]دفتر تیر چرخ را تزیین
[B][M1]وان جوادست کز سخا بشکست[M2]به ترازوی حرص‌بر شاهین
[B][M1]در زوایای دولت از حزمش[M2]حصنها ساخت روزگار حصین
[B][M1]در موالید عالم از جودش[M2]مایها کرد آفتاب عجین
[B][M1]گر عنان فلک فرو گیرد[M2]در رباط کواکب افتد چین
[B][M1]ور زمام زمانه باز کشد[M2]شبش از روز بگسلد در حین
[B][M1]هرکجا سایه افکند از حلم[M2]رخت بردارد از طبیعت کین
[B][M1]هرکجا باره برکشد از امن[M2]قفل بیزار گردد از زرفین
[B][M1]عدل او دست اگر دراز کند[M2]دست یابد تذور بر شاهین
[B][M1]سهمش ار مهر بر حواس نهد[M2]نقش با مهر گل فرستد طین
[B][M1]ای ترا حکم بر زمین و زمان[M2]وی ترا امر بر شهور و سنین
[B][M1]ز یسار تو دهر برده یسار[M2]به یمین تو جود خورده یمین
[B][M1]نوک کلک تو رازدار قضا[M2]نور ظن تو رهنمای یقین
[B][M1]طوق و داغ ترا نماز برند[M2]فلک از گردن و جهان ز سرین
[B][M1]گر ز رای تو قوتی یابد[M2]آفتاب دگر شود پروین
[B][M1]ور ز قدر تو تربیت بیند[M2]خاک سر برکشد به علیین
[B][M1]آسمان را زبان کلک تو داد[M2]در مقادیر کارها تلقین
[B][M1]آفتاب از بهشت بزم تو برد[M2]ساز صورتگران فروردین
[B][M1]ذات تو عین عقل گشت چنان[M2]که خردشان نمی‌کند تعیین
[B][M1]نتواند که گوید آنک آن[M2]نتواند که گوید اینک این
[B][M1]چون تو گردند حاسدانت اگر[M2]شیر رایت شود چو شیر عرین
[B][M1]به حسدکی شود ضعیف قوی[M2]به ورم کی شود نزار سمین
[B][M1]یارب آن نقشبند مصری چیست[M2]که بود با انامل تو قرین
[B][M1]هست بیدار و بی‌قرار و ازوست[M2]فتنه را خواب و ملک را تسکین
[B][M1]هست عریان و در صریرش عقل[M2]گنجها دارد از علوم دفین
[B][M1]نه شهابست و بفکند هر روز[M2]سیرش از چرخ ملک دیو لعین
[B][M1]نیست غواص و برکشد هردم[M2]نوکش از بحر غیب در ثمین
[B][M1]ای ترا طرف چرخ طرف ستام[M2]وی ترا مهر چرخ مهر نگین
[B][M1]داشت اندیشه کارد از پی مدح[M2]در مدیح تو شعرهای متین
[B][M1]واندر ابیات او معانی بکر[M2]چون‌خط و زلف تو خوش و شیرین
[B][M1]چون چنان دید روزگار خسیس[M2]که مرو را عزیمتیست چنین
[B][M1]از حسد در دلش کشید کمان[M2]وز جفا بر تنش گشاد کمین
[B][M1]تا تن از حادثات گشت ضعیف[M2]تا دل از نایبات ماند حزین
[B][M1]وانچنان سیر چون رخ شطرنج[M2]به دلش زد به جنبش فرزین
[B][M1]آخر این روزگار جافی را[M2]که به جاه تو دارد این تمکین
[B][M1]خود نپرسی یکی ز روی عتاب[M2]که چه می‌خواهد از من مسکین
[B][M1]تا چو زین بسترم خلاص دهد[M2]آستان تو باشدم بالین
[B][M1]تا زمین را طبیعتست آرام[M2]تا زمان را گذشتنست آیین
[B][M1]از زمانت به خیر باد دعا[M2]وز زمینت به مهر باد آمین
[B][M1]عالمت بنده باد و دهر غلام[M2]ایزدت یار باد و چرخ معین
[A]
[B][M1]ای جهان خاتم جان‌بخش ترا زیر نگین[M2]آسمان را ز جمال تو نظر سوی زمین
[B][M1]طیره از طرهٔ خوشبوی تو عطار ختن[M2]خجل از عارض نیکوی تو صورتگر چین
[B][M1]حسن روی تو نماینده‌ترست از طاوس[M2]چنگ عشق تو رباینده‌ترست از شاهین
[B][M1]عقل در کوی تو اعراض نمود از فردوس[M2]طبع با روی تو بیزار شد از حورالعین
[B][M1]دل برآنست که تنها بکشد بار فراق[M2]تو بر این باش که تنها بکشی بار سرین
[B][M1]هوس بار سرین تو بیفزود مرا[M2]که ترا هست همه بار سرین بار سرین
[B][M1]سخن من ز پس پشت منه از پی آنک[M2]روی آن نیست که بی‌روی تو باشم چندین
[B][M1]مسکن درد شد از هجر تو مسکین دل من[M2]مسکن درد همان به که نباشد مسکین
[B][M1]آنکه گفتت که مرا بر سر آتش بنشان[M2]گو دگر جای شو و بی‌خبر از من بنشین
[B][M1]از قرین تو همی رشک برم گرچه مرا[M2]کرد با عز ابد لطف خداوند قرین
[B][M1]صاحب عالم و عادل غرض علم و علو[M2]صدر کونین جلال الوزرا مجدالدین
[B][M1]آنکه در ملک مرادش ز عدم کرد وجود[M2]وانکه در عقل ضمیرش ز گمان ساخت یقین
[B][M1]عقلها را هنرش داد بلاغت تعلیم[M2]تیغها را قلمش کرد شجاعت تلقین
[B][M1]ملکان یافته از طاعت او مسند و گاه[M2]خسروان داشته از دولت او تاج و نگین
[B][M1]رای او داده فلک را خبر سود و زیان[M2]وهم او گفته جهان را سخن غث و سمین
[B][M1]شاد باش ای کف تو مایهٔ صد ابر مطیر[M2]دیر زی ای در تو جلوه‌گه چرخ برین
[B][M1]حق‌گزاران هوای تو قلوب‌اند و رقاب[M2]کارداران رضای تو شهورند و سنین
[B][M1]پر کند نقد سخای تو زمین را دامن[M2]بشکند بار عطای تو فلک را شاهین
[B][M1]بر امید مدد رزق به سوی در تو[M2]هم به اول حرکت سجده کند جان جنین
[B][M1]گر شود عرق زمین ممتلی از هیبت تو[M2]سر برآرد ز مسامش چو عرق یوم‌الدین
[B][M1]در دیاری که بود حشمت تو مالک عنف[M2]خاک را هست به خون ملک‌الموت عجین
[B][M1]اختر بوالعجب از مهر تو می‌نگذارد[M2]زیر نه حقهٔ فیروزه یکی مهرهٔ کین
[B][M1]تا سپر بفکند از خنجر قهر تو جهان[M2]از جگر آب خورد نقش بدش چون زوبین
[B][M1]گر شود قدرت کلک تو مصور در شیر[M2]به نظر آب کند زهرهٔ شیران عرین
[B][M1]صورت دولت تو چون ز ازل رایت ساخت[M2]کرد تقدیر ابد را به ازل در تضمین
[B][M1]کبریای تو چنان قابض ارواح شدست[M2]که وجودش صفت کون و مکان است مکین
[B][M1]کلک تو چون صفت سیر به ایشان بنمود[M2]اضطراب دو جهان مایه گرفت از تسکین
[B][M1]در عالی تو آن سجده‌گه محترمست[M2]که رخ کعبه بود از حسد او پر چین
[B][M1]صاحبا شعر من از مدح تو بفزود بها[M2]من به تفصیل چه گویم سخن این است ببین
[B][M1]نامهٔ تربیت من به همه نوع بخوان[M2]که بود تربیت من مدد شعر متین
[B][M1]آخر از تربیتی قیمت و مقدار گرفت[M2]شعر حسان که همی کرد رسولش تحسین
[B][M1]تا همی طبع بود از لب دلبر می‌خواه[M2]تا همی دیده بود از رخ جانان گل چین
[B][M1]قد اعدا ز عنا خفته همی دار چو لام[M2]دل حساد به غم رخنه همی دار چو سین
[B][M1]در زبانها سخن سال نو و ماه نوست[M2]ناگزیران طرب را طرب و باده گزین
[B][M1]تا بود رایت مدحت به ایادی منصور[M2]تا بود آیت اعزاز به اقبال مبین
[B][M1]دولتت در همه احوال قوی باد قوی[M2]ایزدت در همه آفاق معین باد معین
[B][M1]بر تو میمون و مبارک سر سال و مه نو[M2]لذت عیشت از آن و طرب طبعت از این
[A]
[B][M1]صاحب روزگار و صدر زمین[M2]نصرت کردگار ناصر دین
[B][M1]طاهربن المظفر آنکه ظفر[M2]هست در کلک و خاتمش تضمین
[B][M1]آنکه بی‌داغ طاعتش تقدیر[M2]ناید از آسمان به هیچ زمین
[B][M1]وانکه بی‌مهر خازنش در خاک[M2]ننهد آفتاب هیچ دفین
[B][M1]قدرش را بر سپهر تکیه زند[M2]قاب قوسین را دهد تزیین
[B][M1]ور قلم در جهان کشد قهرش[M2]بارز کون را کند ترقین
[B][M1]رای او چون در انتظام شود[M2]دختر نعش را کند پروین
[B][M1]نهی او چون در اعتراض آید[M2]حدثان را قفا کند ز جبین
[B][M1]بشکند امتداد انعامش[M2]به موازین قسط بر شاهین
[B][M1]آسمان چون نگینش پیروزه‌ست[M2]دهر از آن آمدش به زیر نگین
[B][M1]گر عنان فلک فرو گیرد[M2]به خط استوا در افتد چین
[B][M1]ور زمام زمانه باز کشد[M2]شبش از روز بگسلد در حین
[B][M1]هر کجا حلم او گذارد پی[M2]پی کند شعلهای آتش کین
[B][M1]هر کجا امن او کشد باره[M2]نکشد بار قفلها زرفین
[B][M1]باس او دست چون دراز کند[M2]دست یابد تذرو بر شاهین
[B][M1]ای ترا حکم بر زمین و زمان[M2]وی ترا امر بر شهور و سنین
[B][M1]از یسار تو دهر برده یسار[M2]به یمین تو چرخ خورده یمین
[B][M1]بر در کبریای تو شب و روز[M2]اشهب روز و ادهم شب زین
[B][M1]نوک کلک تو رازدار قضا[M2]نوز ظن تو رهنمای یقین
[B][M1]طوق و داغ ترا نماز برند[M2]فلک از گردن و جهان ز سرین
[B][M1]آسمان را زبان کلک تو داد[M2]در مقادیر کارها تلقین
[B][M1]آفتاب از بهشت بزم تو برد[M2]ساز صورتگران فروردین
[B][M1]قدرت تو به عینه قدرست[M2]خود خردشان نمی‌کند تعیین
[B][M1]نتواند که گوید آنک آن[M2]نتواند که گوید اینک این
[B][M1]چون تو صاحب‌قران نباشد ازانک[M2]همه چیزیت هست جز که قرین
[B][M1]لاف نسبت زند حسود ولیک[M2]شیر بالش نشد چو شیر عرین
[B][M1]به جسد کی شود ضعیف قوی[M2]به ورم کی شود نزار سمین
[B][M1]صاحبا بنده را در این یکسال[M2]در مدیح تو شعرهاست متین
[B][M1]واندر ابیات آن معانی بکر[M2]چون خط و زلف تو خوش و شیرین
[B][M1]هرکه او را وسیلتی است چنان[M2]نه همانا که حالتیست چنین
[B][M1]گه ز خاک تحیرش بستر[M2]گه ز خشت تحسرش بالین
[B][M1]سخنش چون دهد نتیجه که هست[M2]سخنش بکر و دولتش عنین
[B][M1]همه از روزگار باید دید[M2]شادی شادمان و حزن حزین
[B][M1]شاه‌مات عنا شدم که نکرد[M2]یک پیاده عنایتش فرزین
[B][M1]چه کنم گو کشیده دار کمان[M2]چه کنم گو گشاده دار کمین
[B][M1]آخر این روزگار جافی را[M2]که به جاه تو دارد این تمکین
[B][M1]خود نپرسی یکی ز روی عتاب[M2]تا چه می‌خواهد از من مسکین
[B][M1]فلک تند را نگویی هان[M2]دولت کند را نگویی هین
[B][M1]وقت کوچ است و عرصه تنگ و مرا[M2]دل به تیمار چرخ راه رهین
[B][M1]نیست در سکنهٔ زمانه کسی[M2]کاضطراب مرا دهد تسکین
[B][M1]تو کن احسان که هرکه جز تو بود[M2]ننهد پای زانسوی تحسین
[B][M1]تا زمین را طبیعت است آرام[M2]تا زمان را گذشتن است آیین
[B][M1]از زمانت به خیر باد دعا[M2]وز زمینت به طبع باد آمین
[B][M1]ساحت بارگاه عالی تو[M2]برتر از بارگاه علیین
[B][M1]یمن و یسری که از زمان زاید[M2]دایمت بر یسار باد و یمین
[B][M1]روزگار آفرین شب و روزت[M2]حافظ و ناصر و مغیث و معین
[A]
[B][M1]ای جهان را ایمنی از دولت طغرلتکین[M2]جاودان منصور بادا رایت طغرل تکین
[B][M1]نعمت انصاف عالم را ز عدل عام اوست[M2]کیست آنکو نیست اندر نعمت طغرل تکین
[B][M1]تو و ظلمت از حضور و غیبت خورشید دان[M2]امن و تشویش از حضور و غیبت طغرل تکین
[B][M1]خسروان دل برقرار ملک آن گاهی نهند[M2]کاوردشان آسمان در بیعت طغرل تکین
[B][M1]پهلوانان دل ز جان و جاه آنگه برکنند[M2]کافکندشان روزگار از طاعت طغرل تکین
[B][M1]اختیار تاج و تختش نیست ورنه چیست کم[M2]از دگر شاهان شکوه و شوکت طغرل تکین
[B][M1]کو فریدون گو بیا نظاره کن اندر جهان[M2]تا ببینی خویشتن در نسبت طغرل تکین
[B][M1]ملک اگر در دولت سنجر به آخر پیر شد[M2]شد جوان بار دگر در نوبت طغرل تکین
[B][M1]هفت کشور زیر فرمان کرد و هم نوبت سه زد[M2]صبر کن تا پنج گردد نوبت طغرل تکین
[B][M1]قدرت طغرل تکین نوعی است گویی از قدر[M2]بر جهان زان غالب آمد قدرت طغرل تکین
[B][M1]چرخ را گفتم دلیری می‌کنی در کارها[M2]گفت از خود نه ولی از صولت طغرل تکین
[B][M1]کهربا در کاه نتواند تصرف کرد نیز[M2]بی‌اجازت نامه‌ای از حضرت طغرل تکین
[B][M1]لشکر طغرل تکین بر هم زنندی خاک و آب[M2]گرنه ساکن داردیشان هیبت طغرل تکین
[B][M1]تنگ میدان ماندی فتح و نگون رایت طفر[M2]گر نباشندی طفیل نصرت طغرل تکین
[B][M1]از پی آسایش خلقست و آرام جهان[M2]هرچه هست از آلت و از عدت طغرل تکین
[B][M1]ورنه آخر ملک عالم کیست با این طول و عرض[M2]تا بدو مغرور گردد رغبت طغرل تکین
[B][M1]با خرد گفتم که بیرون سپهر احوال چیست[M2]گفت دانی از که پرس از همت طغرل تکین
[B][M1]باز گفتم عادت طغرل تکین در ملک چیست[M2]گفت انصافست و بخشش عادت طغرل تکین
[B][M1]رحمتی دیدی که جویای گنه باشد مدام[M2]رحمت یزدان‌شناس و رحمت طغرل تکین
[B][M1]حاجت از طغرل تکین شاید که خواهی بهر آنک[M2]جز به یزدان نیست هرگز حاجت طغرل تکین
[B][M1]نیست کس را بر جهان منت جز او را گرچه نیست[M2]در عطا منت نهادن سیرت طغرل تکین
[B][M1]قربت طغرل تکین را نیکبختی لازمست[M2]نیک بختا انوری از قربت طغرل تکین
[B][M1]چون خداوندی از این خدمت همی حاصل شود[M2]ما و زین پس آستان و خدمت طغرل تکین
[B][M1]بر جهان چون سایهٔ ابرست و نور آفتاب[M2]بخشش بی‌وعده و بی‌منت طغرل تکین
[B][M1]چون جهان از دولت طغرل تکین دارد نظام[M2]تا جهان باقیست بادا دولت طغرل تکین
[B][M1]مدت طغرل تکین چندان که دوران سپهر[M2]وام خواهد روزگار از مدت طغرل تکین
[A]
[B][M1]از در شاهی در طغرل تکین[M2]شحنهٔ دین خنجر طغرل تکین
[B][M1]نوبتی ملک به زین اندرست[M2]تا به ابد بر در طغرل تکین
[B][M1]پشت زمین کرد چو روی سپهر[M2]دست گهر گستر طغرل تکین
[B][M1]روی زمین شست ز گرد ستم[M2]عدل جهان‌پرور طغرل تکین
[B][M1]در شب کین صبحدم فتح را[M2]نور دهد مغفر طغرل تکین
[B][M1]چرخ چو سوگند بمردی خورد[M2]دست نهد بر سر طغرل تکین
[B][M1]فتنه گر اندیشه شود نگذرد[M2]بر طرف کشور طغرل تکین
[B][M1]غصهٔ بیغاره خورد روز بزم[M2]ماه نو از ساغر طغرل تکین
[B][M1]نیست یقین را و گمان را وقوف[M2]بر عدد لشکر طغرل تکین
[B][M1]دور فلک با همه فرماندهی[M2]کیست یکی چاکر طغرل تکین
[B][M1]مه ز فزونی و کمی کی دهد[M2]تا نشود افسر طغرل تکین
[B][M1]فتح و ظفر هر دو دو رایت کشند[M2]در حشم صفدر طغرل تکین
[B][M1]تا به شرف دربود اختر قوی[M2]باد قوی اختر طغرل تکین
[B][M1]پیشرو کارکنان قضا[M2]عزم قضا پیکر طغرل تکین
[B][M1]چشم جهان جست بسی هم نیافت[M2]هیچ شهی همسر طغرل تکین
[A]
[B][M1]ای باد خاک مرکب گردون شتاب تو[M2]آتش بخار چشمهٔ تیغ چو آب تو
[B][M1]گردون کجاست بر در قدر بلند تو[M2]خورشید کیست پرتو رای صواب تو
[B][M1]از آسمان که نام و لقب را نزول زوست[M2]پیروز شاه عالم عادل خطاب تو
[B][M1]ایام در مواکب قلب سپاه تست[M2]و اسلام در حمایت عالی جناب تو
[B][M1]در کشت‌زار روزی برگی نگشت سبز[M2]الا به اهتمام کف چون سحاب تو
[B][M1]خود ابر جوده نایژه بر خلق کی گشاد[M2]تا دست تو نگفت منم فتح باب تو
[B][M1]در حزم بادرنگی و در عزم با شتاب[M2]عالم گرفته گیر درنگ و شتاب تو
[B][M1]گردو ز خست شهلهٔ نوک سنان تست[M2]ور کوثر است جرعهٔ جام شراب تو
[B][M1]گیتی ز خشم تو به رضای تو درگریخت[M2]آری پناه رحمت تست از عذاب تو
[B][M1]آنجا که از زبان سنان در سخن شوی[M2]در عرصهٔ جهان ندهد کس جواب تو
[B][M1]بیداری است با تو چنان در مقام حزم[M2]کانجا به خواب هم نتوان دید خواب تو
[B][M1]چون صبح چاک سینه درآید به معرکه[M2]دشمن ز عکس خنجر چون آفتاب تو
[B][M1]تاب تو صدهزار سلاطین نداشتند[M2]قیصر چگونه دارد و فغفور تاب تو
[B][M1]زودا که آسمان ممالک تهی کند[M2]از دیو فتنه بیلک همچون شهاب تو
[B][M1]ای دولت جوان تو مالک رقاب خلق[M2]پاینده باد دولت مالک رقاب تو
[A]
[B][M1]ای فخر کرده دین خدای از مکان تو[M2]وی پشت ملک و روی جهان آستان تو
[B][M1]ای کرده ملک را متمکن مکان تو[M2]وی مقصد زمین و زمان آستان تو
[B][M1]ای چرخ پست از بر رای رفیع تو[M2]وی ابر زفت در بر بذل بنان تو
[B][M1]ذات مقدس تو جهانیست از کمال[M2]یک جزو نیست کل کمال از جهان تو
[B][M1]گر بر قضا روان شودی امر هیچ‌کس[M2]راه قضا ببستی امر روان تو
[B][M1]آرام خاک تابع پای و رکاب تست[M2]تعجیل باد واله دست و عنان تو
[B][M1]رازی که از زمانه نهان داشت آسمان[M2]راند در این زمانه همی بر زبان تو
[B][M1]اسرار عالمش به حقیقت یقین شود[M2]هر کو کند مطالعه لوح گمان تو
[B][M1]جوزا به پیش طالع سعدت کمر ببست[M2]چون دست بخت بست کمر بر میان تو
[B][M1]الا زبان رمح ترا آسمان نگفت[M2]کای سر فتح سخرهٔ کشف و بیان تو
[B][M1]بر آتش اثیر نهادند اختران[M2]رمح سماک از چه، ز سرم سنان تو
[B][M1]گر با زمانه تیغ تو گوید که آب فتح[M2]اندر کدام چشمه بود گوید آن تو
[B][M1]بر ذروهٔ وجود رساند خدنگ خویش[M2]شست شهاب اگر به کف آرد کمان تو
[B][M1]دست اجل عنان املها کند سبک[M2]چون استوار گشت رکاب گران تو
[B][M1]گر بر جهان جاه تو گردون گذر کند[M2]ره تا ابد برون نبرد ز آستان تو
[B][M1]جاهت جهان تست و دو گیتی به اسرها[M2]شهری و روستایی اندر جهان تو
[B][M1]از رسمهای خوب تو اصل زمانه را[M2]فهرست نامهای هنر شد زمان تو
[B][M1]وز وعدهٔ طبیعی و جود تکلفی[M2]نام و نشان نماند ز نام و نشان تو
[B][M1]آن روز کافرینش آدم تمام شد[M2]شد در ضمان روزی نسلش به نان تو
[B][M1]جاوید از امتلا چو قناعت شود نیاز[M2]گر یک رهش طفیل برد طفیل برد میهمان تو
[B][M1]با پادشا منادی اقبال هر زمان[M2]گوید که ای زمین و زمان در امان تو
[B][M1]تو قهرمان ملک خدایی و ظل او[M2]وینانج باد ظل تو و قهرمان تو
[B][M1]ای حکم تو چو حکم قضا بر جهان روان[M2]ساکن مباد مسرع حکم روان تو
[B][M1]زودا که حکم توبرهٔ مرغزار چرخ[M2]بر خوان مه نهاده بر سوی خوان تو
[B][M1]من بنده مدتی است که در پیش خاص و عام[M2]رطب اللسانم از تو آیین و سان تو
[B][M1]گاهم حدیث خنجر گوهرنگار تست[M2]گاهم ثنای خاطر گوهرفشان تو
[B][M1]عمریست تا دو دیده چو نرگس نهاده‌ام[M2]در آرزوی مجلس چون بوستان تو
[B][M1]آخر خدای عزوجل کرد روزیم[M2]بوسیدن دو دست چو دریا و کان تو
[B][M1]تا آسمان به ماه مزین بود مباد[M2]ماه بقا فرو شده از آسمان تو
[B][M1]جان ترا بقای فلک باد و بر فلک[M2]سوگند اختران به بقا و به جان تو
[B][M1]حزم تو پاسبان جهان باد و در جهان[M2]دایم قضا به عین رضا پاسبان تو
[B][M1]افتاده تا که سایه بود ضد آفتاب[M2]بر چرخ پیر سایهٔ بخت جوان تو
[B][M1]فرخنده و مبارک و میمون و سعد باد[M2]نوروز و مهرگان و بهار و خزان تو
[A]
[B][M1]ای شمس دین و شمس فلک آسمان تو[M2]ای صدر ملک و صدر جهان آستان تو
[B][M1]ای چرخ پست همبر رای رفیع تو[M2]وی ابر زفت همبر بذل بنان تو
[B][M1]آرام خاک تابع پای رکاب تست[M2]تعجیل باد والهٔ دست و عنان تو
[B][M1]اسباب دهر دادهٔ دست سخای تو[M2]اشکال عقل سخرهٔ کشف و بیان تو
[B][M1]ذات مقدس تو جهانیست از کمال[M2]یک جزو نیست کل کمال از جهان تو
[B][M1]گر لامکان روا بودی جای هیچ‌کس[M2]از قدر و از مکان تو بودی مکان تو
[B][M1]ور بر قضا روان شودی امر هیچ‌کس[M2]راه قضا ببستی امر روان تو
[B][M1]رازی که از زمانه نهان داشت آسمان[M2]راند در این زمانه همی بر زبان تو
[B][M1]گر با زمانه کلک تو گوید که در زمین[M2]منظور کیست حکم قضا گوید آن تو
[B][M1]اسرار عالمش به حقیقت شود یقین[M2]هرکو کند مطالعهٔ لوح گمان تو
[B][M1]مریخ رابه خنجر تو سرزنش کند[M2]گر دیدهٔ سپهر ببیند سنان تو
[B][M1]شکل هلال و بدر ز تاثیر شمس نیست[M2]این هست عکس جام تو وان ظل خوان تو
[B][M1]جوزا به پیش طالع سعدت کمر ببست[M2]چون دست تو شده است مگر بر میان تو
[B][M1]واندر مراتب هنر ابنای ملک را[M2]آیین وسان دگر شد از آیین وسان تو
[B][M1]بر ذروهٔ وجود رساند خدنگ خویش[M2]شست شهاب اگر به کف آرد کمان تو
[B][M1]تا شاخ را ز باد صبا تربیت بود[M2]بیخ فنا برآمده از بوستان تو
[A]
[B][M1]سپاس ایزد کاندر ضمان دولت و جاه[M2]به کام باز رسیدی به صدر مسند و گاه
[B][M1]چه داند آنکه ندیدست کاندرین مدت[M2]چه نالهای حزین بود و حالهای تباه
[B][M1]ز فرقت تو دلی بود و صدهزاران درد[M2]ز غیبت تو دمی بود و صدهزاران آه
[B][M1]در انتظار تو چشم عوام گشته سپید[M2]وز افتراق تو روی خواص گشته سیاه
[B][M1]چو صد هزار خلایق ز بهر آمدنت[M2]همه دو گوش به در بر، همه دو چشم به راه
[B][M1]ز شوق خدمت تو بر زبان خرد و بزرگ[M2]سخن همین دو که واحسرتاه و واشوقاه
[B][M1]ز بهر آنکه ز تقدیر آگهی یابند[M2]ز هر دلی به فلک بر هزار کار آگاه
[B][M1]زمانه همچو تویی را به دست بد افکند[M2]زهی زمانهٔ دون لا اله الا الله
[B][M1]بزرگوارا یاری خدای داد ترا[M2]نه زید داد و نه عمرو و نه مال داد و نه جاه
[B][M1]چو کارهای تو دایم خدای ساز بود[M2]ز زید هیچ مساز وز عمرو هیچ مخواه
[B][M1]به اضطرار درین ورطه اوفتاد و برست[M2]یکی اگرچه یکی را نبود هیچ گناه
[B][M1]به علم تست که چندین هزار نفس نفیس[M2]چه زن چه مرد چه پیر و جوان چه شاه و چه داه
[B][M1]ز خون کشته چنانست رود مرو هنوز[M2]که در گذار بمانند ماهیان ز شناه
[B][M1]به دشتهاش ز بس کشته بعد چندین سال[M2]عجب مدار که از خون بود نمای گیاه
[B][M1]ترا که دل به قضای خدای داد رضا[M2]خدای عز و جل داشت زان قضات نگاه
[B][M1]بلی بسوزد چشم قضا ز روی رضا[M2]از آن به عین رضا می‌کند سوی تو نگاه
[B][M1]تویی که پشت و پناهی به خلق خلقی را[M2]خدای لاجرمت یار بود و پشت و پناه
[B][M1]خلاص داد سپهرت گرت سپاه نبود[M2]به هر طریق که باشد سپهر به که سپاه
[B][M1]ایا ببسته جهان پیش خدمت تو کمر[M2]و یا نهاده فلک پیش خدمت تو کلاه
[B][M1]کجا که نی سمر رسم تست در اقوال[M2]کجا که نی شکر شکر تست در افواه
[B][M1]هوا به قوت حلم تو کوه بردارد[M2]چنان که قوت بیجاده برندارد کاه
[B][M1]نه به ز قهر تو یک قهرمان شرع رسول[M2]نه به ز پاس تو یک پاسبان دین اله
[B][M1]ز شبه و مثل بعیدی از آن نیاری دید[M2]بجز در آینه امثال و جز در آب اشباه
[B][M1]سهر طوق مراد ترا نهد گردن[M2]به طبع بی‌اجبار و به طوع بی‌اکراه
[B][M1]به عون رای تو بردارد آفتاب فلک[M2]اگر بخواهد یکباره رسم سایهٔ چاه
[B][M1]حکایتی است زقدر تو اوج گنبد چرخ[M2]تشبهیست به خوان تو شکل خرمن ماه
[B][M1]درازدستی جودت به غایتی برسید[M2]که دست آز و زبان نیاز شد کوتاه
[B][M1]اگر ز حاتم طائی مثل زنند به وجود[M2]که نان چند بدادی به رسم بی‌گه و گاه
[B][M1]تویی که جان به خطر دادی از حمیت دین[M2]زهی چو حاتم طائی غلام تو پنجاه
[B][M1]نه حاتم آنکه چو حاتم هزار بندهٔ اوست[M2]به بندگانت نویسند عبده و فداه
[B][M1]حدیث قدرت تو بر سخا و قوت او[M2]حدیث حملهٔ شیرست و حیلهٔ روباه
[B][M1]ایا نهاده به عزم درست و طالع سعد[M2]به سوی قبهٔ اسلام روی و حضرت شاه
[B][M1]ز عزم بلخ تو شد عیش ما مصحف بلخ[M2]زهی عزیمت انده‌فزای شادی کاه
[B][M1]نعوذبالله از آن دم که این و آن گویند[M2]که خواجه زد به سر راه خیمه و خرگاه
[B][M1]هنوز داغ اراجیف مرو بر دلهاست[M2]گمان بلخ کرا بود و ظن لشکرگاه
[B][M1]مرا مقام سرخس از برای خدمت تست[M2]بر این حدیث که گفتم خدای هست گواه
[B][M1]چو خدمت تو که مقصودم اوست حاصل نیست[M2]مرا یکیست نشابور و بلخ و مرو و هراه
[B][M1]همیشه تا که نباشد مسیر اسب چو رخ[M2]چنان کجا نبود رفتن پیاده چو شاه
[B][M1]به پیل حادثه شه مات باد عمر عدوت[M2]به بازی فلکی از عرای باد افراه
[B][M1]فتاده سایهٔ قدرت بر آسمان و به طوع[M2]چو سایه برده زمین بوست اختران به حباه
[B][M1]مباد و خود نبود تا شبانگاه ابد[M2]شب حسود ترا هیچ بامداد پگاه
[A]
[B][M1]آمد به سلامت بر من ترک من از راه[M2]پرداخته از جنگ و برآسوده ز بدخواه
[B][M1]چون سرو سهی قامت و شایسته‌تر از سرو[M2]چون ماه دو هفته رخ و بایسته‌تر از ماه
[B][M1]سروست اگر گوی زند سرو به میدان[M2]ماهست اگر چنگ زند ماه به خرگاه
[B][M1]تا وقت سحرگه من و او در شب دوشین[M2]بی‌مشغله و بی‌غلبه یک دل و یکتاه
[B][M1]در صحبت او به که بوی در شب و شبگیر[M2]با صورت او به که خوری می گه و بیگاه
[B][M1]من باده همی خوردم و او چنگ همی زد[M2]من شعر همی خواندم او ساخت همی راه
[B][M1]تا روز همی گفت که چون بود به یک روز[M2]فتح ملک عادل ابوالفتح ملکشاه
[B][M1]قیصرش همی باج فرستد به خزینه[M2]فغفور همی حمل فرستدش به درگاه
[B][M1]ابناء زمین را به جز او نیست خداوند[M2]شاهان جهان را به جز او نیست شهشناه
[B][M1]از طاعت او هست همه مرتبت و قدر[M2]وز طلعت او هست همه منفعت و گاه
[B][M1]راجع نشود مهر درخشان شده بر چرخ[M2]نقصان نکند نقرهٔ صافی شده در گاه
[B][M1]آن‌کس که همی کرد به گیتی طلب ملک[M2]وامد به مصاف اندر چون شیر دژ آگاه
[B][M1]آگاه شد از پایگه خویش ولیکن[M2]در بند شهنشاه بد آنگه که شد آگاه
[B][M1]برده ز سرش افسر و برهم زده لشکر[M2]برکنده سراپرده و غارت شده بنگاه
[B][M1]با پنج پسر بسته مر او را و سپاهش[M2]چون کوه به جنگ آمده و پس شده چون کاه
[B][M1]پیش همه‌شان محنت و نزد همه‌شان عم[M2]جفت همه‌شان حسرت و گفت همه‌شان آه
[B][M1]چون کرد طمع در ملکی ملکت و تختش[M2]همدید ز بند آهن وهم دید ز تن چاه
[B][M1]بیگانه نکوخواه به از خویش بداندیش[M2]زین روی سخن کرد همی باید کوتاه
[B][M1]ای چون پدر و جد، تو سپهدار و جهانگیر[M2]وی چون پدر و جد، تو ولی‌دار و عدو کاه
[B][M1]چندان که عدو بود ببستی به یکی روز[M2]چندان که جهانیست گشادی به یکی ماه
[B][M1]تا باز شکاری نشود صید شکاری[M2]تا شیر دلاور نشود سخرهٔ روباه
[B][M1]در بند تو زینگونه بماناد بداندیش[M2]از بند بداندیش تو آزاد نکوخواه
[B][M1]تو پشت ملوک عجم و پشت تو ایزد[M2]تو یار خداوند حق و یار تو الله
[A]
[B][M1]کمال کل ممالک جمال حضرت شاه[M2]ابوالمحاسن نصر آن نصیر دین اله
[B][M1]امیر عادل و صدر اجل مهذب دین[M2]که فخر بالش صدرست و عز مسند و جاه
[B][M1]نظام داد همه کارهاء معظم من[M2]اگرچه بود از این بیش بی‌نظام و تباه
[B][M1]سپهر رفعت و خورشید روزگار که هست[M2]مدار جنبش قدرش ورای گردش ماه
[B][M1]گشاده هیبت او از میان فتنه کمر[M2]نهاده حشمت او بر سر زمانه کلاه
[B][M1]ز فوق قدرش گردون بمانده اندر تحت[M2]ز اوج جاهش کیوان بمانده اندر چاه
[B][M1]به وهم از دل کتم عدم برآرد راز[M2]به کلک بر بد و نیک فلک ببندد راه
[B][M1]چه حل و عقد قلمش آسمان بدید چه گفت[M2]زهی قضا و قدر لا اله الا الله
[B][M1]به باد قهر ببرد ز سنگ خاره سکون[M2]به آب لطف برآرد ز شوره مهر گیاه
[B][M1]به یک سموم عتابش چو کاه گردد کوه[M2]به یک نسیم نوازش چو کوه گردد کاه
[B][M1]صمیم فکرتش از سر اختران منهی[M2]صفای خاطرش از راز روزگار آگاه
[B][M1]اگر به رحم کند سوی شور و فتنه نظر[M2]وگر به خشم کند سوی شیر شرزه نگاه
[B][M1]دهد عنایت او شور و فتنه را آرام[M2]کند سیاست او شیر شیرزه را روباه
[B][M1]ایا موافق امر ترا زمانه مطیع[M2]ایا متابع حکم ترا ستاره سپاه
[B][M1]ز همت تو سخا مستعار دارد جود[M2]ز رفعت تو فلک مستفاد دارد جاه
[B][M1]تویی که عدل تو گر دست را دراز کند[M2]شود ز دامن که دست کهربا کوتاه
[B][M1]بجز تفکر مدح تو نیست در اوهام[M2]بجز حکایت جود تو نیست در افواه
[B][M1]از آسمانهٔ ایوان کسری اندر قدر[M2]ترا رفیع‌ترست آستانهٔ درگاه
[B][M1]زمان نیابد جز در عدم ترا بدگوی[M2]زمین ندارد جز در شکم ترا بدخواه
[B][M1]امان دهد همه‌کس را ز خصم همچو حرم[M2]حریم حرمت او چون بدو کنند نگاه
[B][M1]بزرگوارا این بنده را به دولت تو[M2]نماز شام امل گشت بامداد پگاه
[B][M1]اگر نه رای تو بودی برویم آوردی[M2]سپیدکاری گردون هزار روز سیاه
[B][M1]مرا اگر به خلاف تو متهم کردند[M2]بران دروغ تمامست این قصیده گواه
[B][M1]به خون زرق بیالود خصم پیرهنم[M2]وگرنه پاکتر از گرگ یوسفم به گناه
[B][M1]همیشه تاکه بسیط است صحن این میدان[M2]هماره تا که محیطست سقف این خرگاه
[B][M1]موافقت چو موالی ندیم شادی و عیش[M2]مخالفت چو معادی قرین ناله و آه
[B][M1]یکی موافق رای تو باد در بد و نیک[M2]دگر مسخر حکم تو باد بی‌گه و گاه
[B][M1]به کلک مشکل گردون‌گشای و دشمن‌بند[M2]به عدل حرمت ایمان‌فزای و کفر به کاه
[A]
[B][M1]جلال صدر وزارت جمال حضرت شاه[M2]اجل مفضل کامل کمال دین اله
[B][M1]سزای حمد محمد که از محامد او[M2]پیاده بودم فرزین شدم چه فرزین شاه
[B][M1]نظام و رونق و ترتیب داد کار مرا[M2]که بی‌عنایت او بی‌نظام بود و تباه
[B][M1]قضا توان و قدر قدرت و ستاره یسار[M2]فلک عنایت و خورشید رای و کیوان جاه
[B][M1]مثال رفعت گردون به جنب رفعت او[M2]حدیث پستی ماهیست پیش پایهٔ ماه
[B][M1]کلاه داری قدرش به غایتی برسید[M2]که آسمانش سریرست و آفتاب کلاه
[B][M1]ز فوق قدرش گردون نماید اندر تحت[M2]ز اوج جاهش گیتی نماید اندر چاه
[B][M1]به وهم از دل کتم عدم برآرد راز[M2]به کلک بر بد و نیک فلک ببندد راه
[B][M1]چو حل و عقد قلمش آسمان بدید چه گفت[M2]زهی قضا و قدر لا اله الا الله
[B][M1]قضا به قوت باران فتح باب کفش[M2]به خاصیت بدماند ز شوره مهر گیاه
[B][M1]به یک سموم عتابش چو کاه گردد کوه[M2]به یک نسیم نوازش چو کوه گردد کاه
[B][M1]ضمیر فکرتش از سر اختران منهی[M2]صفای خاطرش از راز روزگار آگاه
[B][M1]اگر به رحم کند سوی شور فتنه نظر[M2]وگر به خشم کند سوی شیر شرزه
[B][M1]دهد عنایت او شور فتنه را آرام[M2]کند سیاست او شیر شرزه را روباه
[B][M1]ایا موافق حکم ترا زمانه مطیع[M2]و یا متابع امر ترا ستاره سپاه
[B][M1]بجز تفکر مدح تو نیست در اوهام[M2]بجز حکایت شکر تو نیست در افواه
[B][M1]از آسمانهٔ ایوان کسری اندر ملک[M2]ترا رفیع‌ترست آستانهٔ درگاه
[B][M1]زمان نیابد جز در عدم ترا بدگوی[M2]زمین نیابد جز در شکم ترا بدخواه
[B][M1]امان دهد همه‌کس را ز خصم او چو حرم[M2]حریم حرمت تو چون بدو کنند پناه
[B][M1]تویی که دست حمایت اگر دراز کنی[M2]شود ز دامن که دست کهربا کوتاه
[B][M1]بزرگوارا من بنده را به دولت تو[M2]نماز شام امل گشت بامداد پگاه
[B][M1]اگر نه رای تو بودی به رویم آوردی[M2]سپیدکاری گردون هزار روز سیاه
[B][M1]نظر به چشم کرم کن به هرکه باشد ازآنک[M2]قضا به عین رضا می‌کند سوی تو نگاه
[B][M1]عتاب چون تویی اندر ازای طاعت من[M2]حدیث حملهٔ شیرست و حیلهٔ روباه
[B][M1]مرا اگر به خلاف تو متهم کردند[M2]بر آن دروغ تمامست این قصیده گواه
[B][M1]به خون زرق مرا پیرهن بیالودند[M2]وگرنه پاکتر از گرگ یوسفم به گناه
[B][M1]همیشه تا که بسیطست خاک را میدان[M2]همیشه تا که محیطست چرخ را خرگاه
[B][M1]بسیط این به مراد تو باد در بد و نیک[M2]محیط آن به رضای تو باد بی‌گه و گاه
[B][M1]نتایج قلمت فتنه‌بند و قلعه‌گشای[M2]لطایف سخنت جان فزای و حاسدکاه
[B][M1]ترا به تربیت من زبان چو سوسن تر[M2]مرا به خدمت تو پشت چون بنفشه دوتاه
[B][M1]به کلک مشکل گردون گشای و دشمن‌بند[M2]به عدل حرمت ایمان‌فزای و کفران‌کاه
[B][M1]موافقت چو موالی ندیم شادی و عز[M2]مخالفت چو معادی قرین ناله و آه
[A]
[B][M1]حبذا بخت مساعد که سوی حضرت شاه[M2]مردمی کرد و رهم داد پس از چندین گاه
[B][M1]بعد ما کز سر حسرت همه روز افکندی[M2]سخن رفتن و نارفتن من در افواه
[B][M1]اندر آمد ز در حجرهٔ من صبحدمی[M2]روز بهمنجنه یعنی دوم از بهمن ماه
[B][M1]سال بر پانصد و سی و سه ز تاریخ عجم[M2]گفت برخیز که از شهر برون شد همراه
[B][M1]چه روی راه تردد قضی‌الامر فقم[M2]چه کنی نقش تخیل بلغ السیل زباه
[B][M1]چون برانگیخت مرا رفت و چراغی بفروخت[M2]بی‌تحاشی چو رفیقی که بود از اشباه
[B][M1]تا که من جامه بپوشیدم و بیرون رفتم[M2]به شتابی که وداعم نه رهی کرد و نه راه
[B][M1]او برون برد به در مفرش و آورد ستور[M2]محملی بست مرا کرد چو شاهی بر گاه
[B][M1]گفت ساکت شو و هشدار و به تعجیل براند[M2]آنچنان کز ره و بی‌راه نبودم آگاه
[B][M1]منتی داشتم از وی که ندارد به مثل[M2]اعمی از چشم و فقیر از زر و عنین از باه
[B][M1]اتفاقا به در رحبه بوفدی برسید[M2]همه اعیان و بزرگان نشابور و هراه
[B][M1]همچنین جملهٔ راهم به سلامت می‌برد[M2]نه در آن طبع ملالت نه در آن طوع اکراه
[B][M1]تا به جایی که مرا داد همی مسحی و کفش[M2]تا به حدی که همی داد خرم را جو و کاه
[B][M1]خوف جیحون مگر اندر سخنم پیدا شد[M2]که حدیثم همه ره بود ز انهار و میاه
[B][M1]رخ به من کرد و مرا گفت کزین جوی مترس[M2]ای ز ناجسته و ناگشته ز جویت آگاه
[B][M1]به شنا کرد مرا گفت که این جوی ببین[M2]ای بسا جسته و من دیده ز جوی و از چاه
[B][M1]اندر آن عهد که تعلیم همی داد آنجا[M2]کند کرت به زبان راند که ماشاء الله
[B][M1]بالله ار نیمهٔ این باشد جیحون صد بار[M2]عبده پیش نبشتستست بدین جوی و فداه
[B][M1]گفتم آری چو چنین است مرا باکی نیست[M2]که ز ما منع نیاید ز شما استکراه
[B][M1]چون به جیحون برسیدیم ز من هوش برفت[M2]گفت لا حول و لا قوة الا بالله
[B][M1]باز از آن ساده دلیهای حکیمان آورد[M2]چه کنم تا نکند مصلحت خویش تباه
[B][M1]رفت و بربست ازاری و به جیحون درجست[M2]دست‌اندازان بگذشت به یک‌دم به شناه
[B][M1]باز بازآمد و گفتا که بدیدی سهلست[M2]درنشین خیز و مکن وقت گذشتن بی‌گاه
[B][M1]کشتی آورد و نشستیم درو هر دو به هم[M2]چون دو یار او همه یاری‌ده و من یاری‌خواه
[B][M1]او چو شیری به یکی گوشهٔ کشتی بنشست[M2]من سر اندر زن و بیرون‌زن همچون روباه
[B][M1]آخرالامر چو کشتی به سلامت بگذشت[M2]جستم از کشتی و آمد به لب کشتی گاه
[B][M1]عرصه‌ای دیدم چون جان و جوانی به خوشی[M2]شادی‌افزای چو جان و چو جوانی غم‌کاه
[B][M1]گفتم ای بخت بهشتست سواد ترمد[M2]گفت راضی مشو از روضهٔ رضوان به گیاه
[B][M1]باش تا شهر ببینی و درو باد ملک[M2]باش تا قلعه ببینی و درو عرض سپاه
[B][M1]تا درین بودم گردی ز در شهر بخاست[M2]گفتم آن چیست مرا گفت جنیبت‌کش شاه
[B][M1]آفرین کردم بر شاه که اندر دو جهانش[M2]آفریننده ز هر حادثه داراد نگاه
[B][M1]آمد القصه و آورد جنیبت پیشم[M2]دیدهٔ من چو در آن شکل و شبه کرد نگاه
[B][M1]استری بود سیه زیر مغرق زینی[M2]راست چون تیره شبی بسته برو یک شبه ماه
[B][M1]بوسه دادم سم و زانو و رکابش هر سه[M2]گفتم ای روز براق از تو چو رنگ تو سیاه
[B][M1]به سعادت به سوی آخر خود باز خرام[M2]که ترا پایه بلندست و مرا ره کوتاه
[B][M1]این همی گفتم و او دست همی کوفت که نی[M2]ترک فرمان به همه روی گناهست گناه
[B][M1]متنبه شدم و قصد عنانش کردم[M2]بخت آنجا به من و پایهٔ من کرد نگاه
[B][M1]گفت ما را به در شاه فراموش مکن[M2]که چو ماهست کنون گرد رکابت پنجاه
[B][M1]گفتم آخر نه همانا که من آن‌کس باشم[M2]که به پاداش چنین سعی کنم باد افراه
[B][M1]کردمش خوشدل و پس پای درآوردم و راند[M2]تا بدان سده که از سدره فزونست به جاه
[B][M1]سدهٔ درگه اعلای خداوند جهان[M2]که سلاطین جهان سجده برندش به جباه
[B][M1]شاه حیدر دل هاشم تبع احمد نام[M2]که ز گردونش سریرست و ز خورشید کلاه
[B][M1]آنکه با خنجر او هست قضا کارافزای[M2]وانکه در حضرت او هست قدر کارآگاه
[B][M1]درشدم جان به طرب رقص‌کنان در پی بخت[M2]گویی اندر سر من هوش نوایی زد و راه
[B][M1]چون ازو حاجب بارم بستد مسکین گفت[M2]آه آمد به سرم آنچه گمان بردم آه
[B][M1]حاجبش گفت معاذالله ازو باز مگرد[M2]ویحک آن رشته همه ساله چنین باد دوتاه
[B][M1]هردو ما را به سر مائده بردند که چشم[M2]تا نشد صایم ما زاغ نگفتند صلاه
[B][M1]چو ز ابرام لبم دست ملک فارغ شد[M2]گفت بختم خنکا موزه بنه کفش بخواه
[B][M1]زین قدم من چو روی گشته و بختم چو ردیف[M2]حالها نیز بگردد ز نسق گاه به گاه
[B][M1]نه کلیمی تو برین کوه که گیری کم تیه[M2]نه عزیزی تو درین مصر که گیری کم چاه
[B][M1]بیتکی چند بخوان لایق این حال و برو[M2]بر غلامان ملک تنگ چه داری خرگاه
[B][M1]همچنان کردم و این شعر ادا کردم و رفت[M2]جان از آن رجعت بر فور پر از واشوقاه
[B][M1]پای یالیت ز پس دست مناجات ز پیش[M2]کای بهستی تو بر هرچه وجودست گواه
[B][M1]بخت بیدار ملک را ملکا دایم دار[M2]تا جهان هرگز ازین خواب نگردد آگاه
[A]
[B][M1]از محاق قضا برون شد ماه[M2]وز عرای خطر برون شد شاه
[B][M1]باز فراش عافیت طی کرد[M2]بستری غم‌فزای و شادی‌کاه
[B][M1]باز برداشت وهن ملت و ملک[M2]باز بفزود قدر مسند و گاه
[B][M1]زینت ملک پادشاه جهان[M2]زین دین خدای عبدالله
[B][M1]آنکه از دامن جلالت اوست[M2]دست تاثیر آسمان کوتاه
[B][M1]وانکه در طول و عرض همت اوست[M2]رای سلطان اختران گمراه
[B][M1]پیش پاسش قضا گشاده کمر[M2]پیش قدرش قدر نهاده کلاه
[B][M1]باز بی حرز دولتش تیهو[M2]شیر بی‌طوق طاعتش روباه
[B][M1]وانکه از چتر دولتش آموخت[M2]عکس مهتاب شکل خرمن ماه
[B][M1]عزمش از سر اختران منهی[M2]حزمش از راز روزگار آگاه
[B][M1]آنکه از رای روشنش بگزارد[M2]نور خورشید وام سایهٔ چاه
[B][M1]عرصهٔ همتش چو گنبد چرخ[M2]یک جهان خیمه دارد و خرگاه
[B][M1]ای ز رسم تو پر سمر اقوال[M2]وی ز شکر تو پر شکر افواه
[B][M1]آسمانت زمین طارم قدر[M2]وافتابت نگین خاتم جاه
[B][M1]زین سپس در حمایت جاهت[M2]طاعت کهربا ندارد کاه
[B][M1]حرمی شد حمایت تو چنانک[M2]باشد از آفتاب و سایه پناه
[B][M1]ملک را ز آفتاب رای تو هست[M2]ابدالدهر بامداد پگاه
[B][M1]جز به درگاه عالی تو فلک[M2]ننبشته است عبده و فداه
[B][M1]جز به عین رضا نخواهد کرد[M2]دیدهٔ روزگار در تو نگاه
[B][M1]شد مطیع ترا زمانه مطیع[M2]شد سپاه ترا ستاره سپاه
[B][M1]هست بر وقف‌نامهٔ شرفت[M2]نه سپهر و چهار طبع گواه
[B][M1]خشم و خصم تو آتشست و حشیش[M2]مهر و کین تو طاعتست و گناه
[B][M1]بر دماند ز شعلهٔ آتش[M2]فتح باب کف تو مهر گیاه
[B][M1]کرده‌ای از دراز دستی جود[M2]از جهان دست خواستن کوتاه
[B][M1]در هنر خود چنین تواند بود[M2]بشری لا اله الا الله
[B][M1]ای به تو زنده سنت پاداش[M2]وی ز تو تازه رسم باد افراه
[B][M1]بنده زین سقطهٔ چو آتش تیز[M2]بر سر آتش است بی‌گه و گاه
[B][M1]حاش لله چو روز سقطهٔ تو[M2]شب گیتی نزاد روز سیاه
[B][M1]شکر ایزد که باز روشن شد[M2]به تو صدر وزیر و حضرت شاه
[B][M1]نشد از سقطه قربتت ساقط[M2]بلکه بفزود بر یکی پنجاه
[B][M1]تا کند اختلاف جنبش چرخ[M2]نقش بی‌رنگ روزگار تباه
[B][M1]هرکه نبود به روزگار تو شاد[M2]روزگارش مباد نیکی خواه
[B][M1]امر و نهیت روان چو حکم قضا[M2]بر نشابور و مرو و بلخ و هراه
[A]
[B][M1]خاص سلطان علاء دین اله[M2]میر اسحاق صدر مجلس شاه
[B][M1]آسمانیست آفتابش رای[M2]آفتابیست آسمانش گاه
[B][M1]آن بلنداختری که پیش درش[M2]خاک روبند اختران به جباه
[B][M1]آنکه با عزمش آسمان عاجز[M2]وانکه با رایش آفتاب سیاه
[B][M1]همتش فتنه را گشاده کمر[M2]حشمتش چرخ را نهاده کلاه
[B][M1]قدرش از قدر آسمان برتر[M2]علمش از راز اختران آگاه
[B][M1]قهر او قهرمان شرع رسول[M2]پاس او پاسبان دین اله
[B][M1]باز با پاس دولتش تیهو[M2]شیر با طوق طاعتش روباه
[B][M1]آنکه از رای روشنش بگزارد[M2]نور خورشید وام سایهٔ چاه
[B][M1]وانکه با چتر دولتش آموخت[M2]عکس مهتاب شکل خرمن ماه
[B][M1]خشم او از فلک برآرد گرد[M2]حکم او بر قضا ببندد راه
[B][M1]صحن درگاه دولتش را هست[M2]گنبد چرخ کمترین درگاه
[B][M1]ای ز جمشید برگذشته به ملک[M2]وی ز خورشید برگذشته به جاه
[B][M1]شب ادبار حاسدت را نیست[M2]در ازل هیچ بامداد پگاه
[B][M1]سمر رسم تست در اقوال[M2]شکر شکر تست در افواه
[B][M1]شد مطیع ترا زمانه مطیع[M2]شد سپاه ترا ستاره سپاه
[B][M1]زین سپس در حمایت عدلت[M2]طاعت کهربا ندارد کاه
[B][M1]دست اقبال آسمان نکشد[M2]برتر از درگه تو یک درگاه
[B][M1]چرخ تا در پناه دولت تست[M2]عالمی را شدست پشت و پناه
[B][M1]جز به درگاه عالی تو فلک[M2]ننبشتست عبده و فداه
[B][M1]جز به عین رضا همی نکند[M2]دیدهٔ روزگار در تو نگاه
[B][M1]هست بر وقف‌نامهٔ ملکت[M2]نه سپهر و چهار طبع گواه
[B][M1]خشم و خصم تو آتشست و حریر[M2]مهر و کین تو طاعتست و گناه
[B][M1]لطف تو دست اگر دراز کند[M2]دست قهر اجل شود کوتاه
[B][M1]بدماند ز شعلهٔ آتش[M2]فتح باب کف تو مهر گیاه
[B][M1]در هنر خود چنین بود که تویی[M2]بشری لا اله الا الله
[B][M1]ای به تو زنده سنت پاداش[M2]وی به تو تازه رسم بادافراه
[B][M1]بنده از شوق خاک درگه تو[M2]بر سر آتش است بی‌گه و گاه
[B][M1]بپذیرش که بندهٔ تو سزد[M2]او و پیوستگان او پنجاه
[B][M1]پیش تختت بود چو سرو به پای[M2]تا کند چون بنفشه پشت دوتاه
[B][M1]گیرد از دیگران کناره چو رخ[M2]صدرها گر بدو دهند چو شاه
[B][M1]تاکند اختلاف گردش چرخ[M2]نقش بی‌رنگ روزگار تباه
[B][M1]هرکه چون چرخ نبودت خواهان[M2]روزگارش مباد نیکوخواه
[B][M1]تابعت باد یار شادی و عز[M2]حاسدت باد جفت ناله و آه
[B][M1]در نفسهای دشمنت تضمین[M2]هر زمان صدهزار وا اسفاه
[B][M1]امر و نهیت روان چو حکم قضا[M2]بر نشابور ومرو و بلخ و هراه
[A]
[B][M1]ای سراپردهٔ سپید و سیاه[M2]ای بلند آفتاب و والا ماه
[B][M1]شعلهٔ صبح روزگار دو رنگ[M2]در زد آتش به آسمان دوتاه
[B][M1]از افق برکشید شیر علم[M2]در جهان اوفتاد شور سپاه
[B][M1]هین که برکرد مرغ و ماهی را[M2]شغب از خوابگاه و خلوتگاه
[B][M1]شد یکی را سبک عنان شتاب[M2]دیگری را گران رکاب شناه
[B][M1]ای بخار بحار کله ببند[M2]وی عروس بهار حله بخواه
[B][M1]ای مرصع دوات و مصری کلک[M2]وی همایون بساط و میمون‌گاه
[B][M1]روز عیدست و تهنیت شرطست[M2]عید را تهنیت کنند به گاه
[B][M1]به ملاقات بزم صاحب عصر[M2]به زمین بوس صدر ثانی شاه
[B][M1]ناصرالدین که نوک خامهٔ اوست[M2]چهره‌پرداز نصر دین اله
[B][M1]طاهربن المظفر آنکه ظفر[M2]جز پی رایتش نداند راه
[B][M1]آنکه در زیر سایهٔ عدلش[M2]طاعت کهربا ندارد کاه
[B][M1]وانکه در جنب سایهٔ قدرش[M2]خواجهٔ اختران نجوید جاه
[B][M1]وانکه او یونس است و گردون حوت[M2]وانکه او یوسف است و گیتی چاه
[B][M1]رای او را مگر ملاقاتی[M2]خواست افتاد با فلک ناگاه
[B][M1]اتفاقا به وجه گستاخی[M2]سوی او آفتاب کرد نگاه
[B][M1]هرچه این می‌گشاد بند قبا[M2]آن فرو می‌کشید پر کلاه
[B][M1]ای غلامت به طبع بی‌اجبار[M2]وی مطیعت به طوع بی‌اکراه
[B][M1]هرچه در زیر دور چرخ کبود[M2]هرچه بر پشت جرم خاک سیاه
[B][M1]قدرتت گشته در ازاء قدر[M2]حملهٔ شیر و حیلهٔ روباه
[B][M1]دست عدلی دراز کردستی[M2]هم به پاداش و هم به بادافراه
[B][M1]که نه بس روزگار می‌باید[M2]ای قضاه قهر روزگار پناه
[B][M1]تا کنی از تصرفات زمین[M2]دست تاثیر آسمان کوتاه
[B][M1]عدل دایم بود گواه دوام[M2]بر دوام تو عدل تست گواه
[B][M1]فتنه در عهد حزم تو نزدست[M2]یک نفس خالی از دوکار آگاه
[B][M1]دهر در دور دست تو نگذاشت[M2]هفت اقلیم را دو حاجت خواه
[B][M1]دست تو فتح باب بارانیست[M2]که برآرد ز شوره مهر گیاه
[B][M1]ای خلایق به جمله جزو و توکل[M2]و آفرینش همه پیادهٔ تو شاه
[B][M1]نه خدایی و داشتست خدای[M2]جاودانت از شریک و شبه نگاه
[B][M1]شبهت از خواب و آب و آینه خاست[M2]ورنه آزاد بودی از اشباه
[B][M1]زین فراتر نمی‌توانم شد[M2]خاطرم تیره شد دماغ تباه
[B][M1]عاجزم در ثنای تو عاجز[M2]آه اگر همچنین بمانم آه
[B][M1]یک دلیری کنم قرینهٔ شرک[M2]نکنم لا اله الا الله
[B][M1]تاکه ذکر گناه و طاعت هست[M2]سال و ماه اوفتاده در افواه
[B][M1]از مقامات بندگی خدای[M2]هرچه جز طاعت تو باد گناه
[B][M1]سوی تدبیر تو نوشته قضا[M2]گاه تقدیر عبده و فداه
[B][M1]همتت ملک‌بخش و ملک‌ستان[M2]دولتت دوستکام و دشمن‌کاه
[B][M1]یک نفس حاسدان بی‌نفست[M2]برنیاورده جز که وا اسفاه
[A]
[B][M1]ای ممالک را مبارک پادشاه[M2]ای سزای خاتم و تخت و کلاه
[B][M1]تیغ خونخوارت پذیرفتار فتح[M2]عفو جان‌بخشت خریدار گناه
[B][M1]روز کوشش بحر گردون کر و فر[M2]وقت بخشش چرخ دریا دستگاه
[B][M1]شاه احمد نام موسی معرکه[M2]شاه یوسف صدق یحیی انتباه
[B][M1]عز دین و ملک دولت آنکه هست[M2]عز و دین و ملک و دولت را پناه
[B][M1]ساحت عرشست خاک حضرتت[M2]کاندرو جز کبریا را نیست راه
[B][M1]روز بارت خاک‌بوسان ره دهند[M2]آفتاب و سایه را در بارگاه
[B][M1]آسمان چشم حوادث برکند[M2]گر کند در سایهٔ چترت نگاه
[B][M1]بر امید آنکه از روی قبول[M2]رفعت چتر تو یابد جرم ماه
[B][M1]پوشد اندر عرصه‌گاه هر خسوف[M2]کسوتی چون کسوت چترت سیاه
[B][M1]چرخ و ارکان فوق تختی بیش نیست[M2]این به جودت شد مسلم آن به جاه
[B][M1]آسمان سرگشته کی ماندی اگر[M2]با ثبات جاه تو کردی پناه
[B][M1]عرصهٔ تنگ سپهر تنگ چشم[M2]کی تواند دیدن اندر سال و ماه
[B][M1]بر ثبات دولت آثارت دلیل[M2]بر دوام ملک انصافت گواه
[B][M1]بر در ملکت کرا آید شگفت[M2]گر کمر بندد نشابور و هراه
[B][M1]صادقان از خدمتت فارغ نیند[M2]صبح صادق زان همی خیزد پگاه
[B][M1]تا که دارد آفتاب آسمان[M2]از فلک میدان و از انجم سپاه
[B][M1]آفتاب آسمانت باد تاج[M2]و آسمان آفتابت باد گاه
[B][M1]بخت روزافزون و فرخ روز و شب[M2]جاودان دولت‌فزا و خصم کاه
[A]
[B][M1]ای به گوهر تا به آدم پادشاه[M2]در پناه اعتقادت ملک شاه
[B][M1]ستر میمونت حریم ایزدست[M2]کاندرو جز کبریا را نیست راه
[B][M1]از سیاست آسمان بندد تتق[M2]گرچه در اندیشه‌سازی بارگاه
[B][M1]ناوک عصمت بدوزد چشم روز[M2]گر کند در سایهٔ چترت نگاه
[B][M1]پیش مهدت چاوشان بیرون کنند[M2]آفتاب و سایه را از شاهراه
[B][M1]بر امید آنکه از روی قبول[M2]رفعت چتر تو یابد جرم ماه
[B][M1]پوشد اندر عرصه‌گاه هر خسوف[M2]کسوتی چون کسوت چترت سیاه
[B][M1]آسمان سرگشته کی ماندی اگر[M2]با ثبات دولتت کردی پناه
[B][M1]گر وجود تو نبودی در حساب[M2]آفرینش نامدی الا تباه
[B][M1]گر کسی انکار این دعوی کند[M2]حق تعالی هست آگاه و گواه
[B][M1]قدر ملکت کی شناسد چرخ دون[M2]شکر جودت کی گذارد دهر داه
[B][M1]منصب احمد چه داند کنج غار[M2]قیمت یوسف چه داند قعر چاه
[B][M1]بوی اخلاقت بروم ار بگذرد[M2]در حجاب جاودان ماند گناه
[B][M1]نسبت از صدق تو دارد در هدی[M2]صبح صادق زان همی خیزد پگاه
[B][M1]گوهر افراسیاب از جاه تو[M2]راند بر تقدیم آدم آب و جاه
[B][M1]خاک ترکستان ز بهر خدمتت[M2]با گهر زاید همی مردم گیاه
[B][M1]خون کانها کینهٔ دستت بریخت[M2]می‌چگویم کون شد بی‌دستگاه
[B][M1]از تعجب هر زمان گوید سخا[M2]اینت دریا دست و کان دل پادشاه
[B][M1]ای ز عدل سرخ‌رویت تا ابد[M2]کهربا را روی زرد از هجر کاه
[B][M1]عدل تو نقش ستم چونان ببرد[M2]کز جهان برخاست رسم دادخواه
[B][M1]تا که دارد خسرو سیارگان[M2]در اقالیم فلک ز انجم سپاه
[B][M1]در سپاهت بر سر هر بنده‌ای[M2]از شرف سیاره‌ای بادا کلاه
[B][M1]تارک گردونت اندر پایمال[M2]ابلق ایامت اندر پایگاه
[B][M1]سایهٔ سلطان که ظل ایزدست[M2]بر سر این سروری بیگاه و گاه
[B][M1]بخت روزافزون و حزمت شب‌روت[M2]جاودان دولت‌فزای و خصم کاه
[A]
[B][M1]شاها صبوح فتح و ظفر کن شراب خواه[M2]نرد و ندیم و مطرب و چنگ و رباب خواه
[B][M1]از دست آنکه غیرت ماهست و آفتاب[M2]در جام ماه نو می چون آفتاب خواه
[B][M1]وز خد آنکه قطرهٔ آبست و برگ گل[M2]تا گرد رزمگه بزدایی گلاب خواه
[B][M1]یاقوت ناب و آب فسرده است جام می[M2]آب طرب روان کن و یاقوت ناب خواه
[B][M1]ازکام شیر ملک چو کردی برون به تیغ[M2]فارغ ز گرد ران گوزنان کباب خواه
[B][M1]روز مصاف خصم به جیش خطاشکن[M2]وقت صلاح ملک ز رای صواب خواه
[B][M1]شبها که دشمن تو ز بیم تو نغنود[M2]گردون به طعنه گویدش از بخت خواب خواه
[B][M1]هر پایه‌ای که خصم ترا برکشد سپهر[M2]گوید قضا تمام شد اکنون طناب خواه
[B][M1]روزی که رجم دیو کنی بر سپهر فتح[M2]از ترکش گهرکش خود یک شهاب خواه
[B][M1]وقتی که حکم جزم کنی بر بسیط خاک[M2]از منشیان حضرت خود یک خطاب خواه
[B][M1]بر گشت عافیت چو بخیلی کند سپهر[M2]از چتر و تیغ خویش سپهر و سحاب خواه
[B][M1]در موقف جزای مطیعان و عاصیان[M2]از لطف و قهر خویش ثواب و عقاب خواه
[B][M1]نی نی که انتقام خواهد خود آسمان[M2]روزی شکار کن تو و روزی شراب خواه
[B][M1]در شان داد آیت حق بود میر داد[M2]او باب تست زندگی از نام باب خواه
[B][M1]ایام گر بکرد خطایی در آن مبند[M2]خوش باش و انتقام ز رای صواب خواه
[B][M1]آنجا که تاب حمله ندارد زمین رزم[M2]از رخش و رمح خویش توان جوی و تاب خواه
[B][M1]چون خاک بی‌درنگ شود چرخ بی‌شتاب[M2]از حزم و عزم خویش درنگ و شتاب خواه
[B][M1]دنیا خراب و دین به خلل بود و عدل تو[M2]آباد کرد هر دو کنون طشت و آب خواه
[B][M1]کاهی که از جهان ببرد کهربا به غصب[M2]در عهد عدل تست ز عدلت جواب خواه
[B][M1]بی‌عدل مستجاب نگردد دعای شاه[M2]شاها دعای خویش همه مستجاب خواه
[B][M1]آباد دار ملک زمین خسروا به داد[M2]طوفان باد ملک هوا گو خراب خواه
[A]
[B][M1]ای همای همتت سر بر سپهر افراخته[M2]کس چو سیمرغت نظیری در جهان نشناخته
[B][M1]دور بین چون کرکس و خصم افکنی همچون عقاب[M2]باز هنگام هنر گردن چو باز افراخته
[B][M1]طوطیان نظم کلام و بلبلان زیر نوا[M2]جز به یاد مجلست نا داده و ننواخته
[B][M1]بخت بیدارت خروسان سحرگه‌خیز را[M2]از پگه‌خیزی که هست از چشم صبح انداخته
[B][M1]تا به تاج هدهد و طاوس در کین عدوت[M2]نیزهای پر ز دست و تیغهای آخته
[B][M1]قهر شاهین انتقامت اخگر دل در برش[M2]چون در امعاء شترمرغ از اسف بگداخته
[B][M1]نیک پی آن بنده‌ات ای بندگانت نیک پی[M2]از تجملها به کف کردست جفتی فاخته
[B][M1]طوق قمری بر قفا خون تذرو اندر دو چشم[M2]با چنین فر و بها دلها ز غم پرداخته
[B][M1]نرد زیب از کبک و تیهو برده پس بی‌اختیار[M2]مانده اندر ششدر حبس قفس ناباخته
[B][M1]هریکی را همچو لقلق مار باید صعوه کرم[M2]سوی آب و دانه بینی دایم اندر تاخته
[B][M1]چون حواصل هیچ سیری می‌ندانند از علف[M2]وین غلامک وجه بنجشکی ندارد ساخته
[B][M1]مکرمت کن پاره‌ای ارزن فرستش کز شره[M2]چون دو زاغند این دو شهرآشوب کشور تاخته
[A]
[B][M1]ای جهان را عدل تو آراسته[M2]باغ ملک از خنجرت پیراسته
[B][M1]حلقهٔ شبرنگ زلف پرچمت[M2]روزها رخسار فتح آراسته
[B][M1]در دو دم بنشانده از باران تیر[M2]هرکجا گرد خلافی خاسته
[B][M1]خسروان نقش نگین خسروی[M2]نام را جز نام تو ناخواسته
[B][M1]گنجها خواهان دستت زان شدند[M2]کز پی خواهنده دادی خواسته
[B][M1]در بلاد ملک تو با خاک پیر[M2]راستی باید ز خاک آراسته
[B][M1]ای به قدر و رای چرخ و آفتاب[M2]باد ماه دولتت ناکاسته
[A]
[B][M1]ای نهال مملکت از عدل تو بر یافته[M2]وی همای سلطنت از عدل تو پر یافته
[B][M1]در جهانداریت گردون فتنه در سر داشته[M2]وز ملکشاهیت عالم رونق از سر یافته
[B][M1]از مثال تو جهان در نقش الله المعین[M2]مایهٔ کافور خشک و عنبر تر یافته
[B][M1]بی‌نهیب روز محشر طالبان آخرت[M2]در جوار صدر تو طوبی و کوثر یافته
[B][M1]از شمر اعجاز تو اسباب دریا ساخته[M2]وز عرض اقبال تو آثار جوهر یافته
[B][M1]روضهای خطهٔ اسلام در ایام تو[M2]از بهار عدل تو هم زیب و هم فر یافته
[B][M1]شاخهای دوحهٔ انصاف در اقلیم تو[M2]از نمای فضل تو هم برگ و هم بر یافته
[B][M1]مدت همنام تو از سعی تیغ و کلک تو[M2]در ثبات عمر تو بی‌روز محشر یافته
[B][M1]پایهٔ تخت ترا هنگام بوسیدن خرد[M2]از ورای قلعهٔ نه چرخ برتر یافته
[B][M1]گمرهان آفرینش در شب احداث دهر[M2]از فروغ صبح تایید تو رهبر یافته
[B][M1]گاه ضرب و طعن در میدان زبان رمح تو[M2]رام نطق از گفتن الله اکبر یافته
[B][M1]آسمان را بر زمین در لحظه‌ای اندیشه‌وار[M2]مرکب اندیشه رفتار تو اندر یافته
[B][M1]دیده بر خاک جناب تو به روز بار تو[M2]جلوگاه از چهرهٔ فغفور و قیصر یافته
[B][M1]از برای چشمهٔ حیوان مدحت جان و عقل[M2]وهم را در صحبت عزم سکندر یافته
[B][M1]همچو ابناء هنر از بهر حاجت سال و ماه[M2]چرخ را دربان تو چون حله بر در یافته
[B][M1]کیسه از جود تو سلطان و رعیت دوخته[M2]بهره از بر تو درویش و توانگر یافته
[B][M1]ناظران علوی و سفلی ز بذل عام تو[M2]بحر و کان را در فراق گوهر و زر یافته
[B][M1]تا دماغ کاینات از خلق تو مشکین شود[M2]خلقت تو در ازل خلق پیمبر یافته
[B][M1]تا همی در بزم گیتی باشد از جنس نبات[M2]در دماغش از دل و جان جام و ساغر یافته
[B][M1]خسروی را نسبت فیروزی از نام تو باد[M2]خسروان از خاک درگاه تو افسر یافته
[A]
[B][M1]ای ز یزدان تا ابد ملک سلیمان یافته[M2]هرچه جسته جز نظیر از فضل یزدان یافته
[B][M1]ای ز رشک رونق بزمت سلیمان را خدای[M2]از تضرع کردن هب‌لی پشیمان یافته
[B][M1]منبر از یادت جناب خطبه عالی داشته[M2]دولت از نامت دهان سکه خندان یافته
[B][M1]هرچه دعوی کرده از رتبت امیرالمؤمنین[M2]روزگار از پایهٔ تخت تو برهان یافته
[B][M1]اختران را شوکتت بر سمت طاعت رانده[M2]آسمان را همتت در تحت فرمان یافته
[B][M1]بارها از شرم رایت آسمان خورشید را[M2]زیر سیلاب عرق در موج طوفان یافته
[B][M1]پیش چوگان مرادت گوی گردون را قضا[M2]بی‌تصرف سالها چون گوی میدان یافته
[B][M1]کرده موزن حل و عقد آفرینش را قدر[M2]تا ز عدل شاملت معیار و میزان یافته
[B][M1]منهیان ربع مسکون زاب روی عدل تو[M2]فتنه را پنجاه ساله نان در انبان یافته
[B][M1]در میان دولتی با حلق ملکی گشته سخت[M2]هر کمندی کز کف عزم تو دوران یافته
[B][M1]بارها آحاد فراشانت شیر چرخ را[M2]در پناه شیر شادروان ایوان یافته
[B][M1]حادثه در نرد درد و فتنه در شطرنج رنج[M2]بدسگالت را حریف آب دندان یافته
[B][M1]زلف‌وارش سر ز تن ببریده جلاد اجل[M2]بر دل هرک از خلافت خال عصیان یافته
[B][M1]از مصافت قایل تکبیر حیران مانده باز[M2]وز نفاذت نامهٔ تقدیر عنوان یافته
[B][M1]هم ز بیم لمعهٔ تیغ تو جاسوس ظفر[M2]مرگ را در چشمهٔ تیغ تو پنهان یافته
[B][M1]جرم خاک از بس و حل کز خون خصمت ساخته[M2]ابلق ایام را افتان و خیزان یافته
[B][M1]زان اثرها کز سنانت یاد دارد روزگار[M2]یک نشان معجز از موسی عمران یافته
[B][M1]ناقهٔ صالح، عصای موسی و روح پدر[M2]هرسه را در بطن مادر دیده بی‌جان یافته
[B][M1]سالها بر خوان رزم از میزبان تیغ تو[M2]وحش و طیر و دام ودد را چرخ مهمان یافته
[B][M1]هرکجا طی کرده یک پی نعل اسبت خاک رزم[M2]اژدهای رایت از باد ظفر جان یافته
[B][M1]آفتاب از سمت رزمت چون به مغرب آمده[M2]چهره چون قوس قزح پر اشک الوان یافته
[B][M1]وز گشادت روز دیگر چون به خود پرداخته[M2]دیده چون رخسار مه پر زخم پیکان یافته
[B][M1]وز بخار خون خصمانت هوای معرکه[M2]بی‌مزاج انجم استعداد باران یافته
[B][M1]پس به مدتها ز خاک رزمگاهت روزگار[M2]رستنی را صورت و ترکیب مرجان یافته
[B][M1]خسروا من بنده در اثناء این خدمت که هست[M2]گوش و هوش از گوهرش سرمایهٔ کان یافته
[B][M1]قصد آن کردم که ذوالقرنین ثانی گویمت[M2]هر غلامت از تو در هر مکرمت آن یافته
[B][M1]شاد باش ای مصطفی سیرت خداوند این منم[M2]کز قبول حضرتت اقبال حسان یافته
[B][M1]تا توان گفتن همی با خسرو سیارگان[M2]کای زکیوان پاسبان وز ماه دربان یافته
[B][M1]بادت اندر خسروی سیاره از فوج حشم[M2]ای مه منجوق چترت قدر کیوان یافته
[B][M1]هرچه پنهان قضا حزم تو پیدا داشته[M2]هرچه دشوار قدر عزم تو آسان یافته
[A]
[B][M1]زهی کارت از چرخ بالا گرفته[M2]حدیثت ز چین تا به صنعا گرفته
[B][M1]رکاب ترا چرخ توسن بسوده[M2]عنان ترا بخت والا گرفته
[B][M1]به نامت هنر فال فرخنده جسته[M2]به یادت خرد جام صهبا گرفته
[B][M1]زهی نعل شبدیز و لعل کلاهت[M2]ز تحت‌الثری تا ثریا گرفته
[B][M1]به هنگام جود و به گاه سخاوت[M2]دل و همتت رسم دریا گرفته
[B][M1]ز لفظ خطیبان مدحت سرایت[M2]همه عرصهٔ عالم آوا گرفته
[B][M1]به یک حمله در خدمت شاه عالم[M2]همه ملک جمشید و دارا گرفته
[B][M1]به فر و به اقبال سلطان عالم[M2]سر و افسر و ملک دنیا گرفته
[B][M1]زمان و زمین را بساط کلامت[M2]چو خورشید بالا و پهنا گرفته
[B][M1]سر تیغت از خون او داج دشمن[M2]ز شنگرف و سیماب سیما گرفته
[B][M1]گه از خون دل رنگ یاقوت داده[M2]گه از رنگ خون رنگ مینا گرفته
[B][M1]تویی سرفرازی که هست آفرینت[M2]ز اقصای چین تا به بطحا گرفته
[B][M1]من مدح‌خوان را شب و روز نکبت[M2]در انواع تیمار تنها گرفته
[B][M1]ز آمیزش عالم و طبع عالم[M2]دلم نفرت و طبع عنقا گرفته
[B][M1]شب محنت من ز امداد فکرت[M2]درازی شبهای یلدا گرفته
[B][M1]مرا صنعت چرخ توسن شکسته[M2]مرا صولت دهر رعنا گرفته
[B][M1]گهم نکبت چرخ اخضر گرفته[M2]گهم حلقهٔ دام سودا گرفته
[B][M1]من از وحشت دل سوی حضرت تو[M2]چو موسی ره طور سینا گرفته
[B][M1]ز خورشید رای تو و نور دستت[M2]همه دهر نور تجلی گرفته
[B][M1]ز برهان جیب تو و معجزاتت[M2]سواد زمین دست بیضا گرفته
[B][M1]من اندر شکایات امروز و امشب[M2]در عشوهٔ شب ز فردا گرفته
[B][M1]سر دامن و آستین بلا را[M2]چو وامق سر زلف عذرا گرفته
[B][M1]ز بس دهشت‌جان و دل دست کل را[M2]رها کرده و پای اجزا گرفته
[B][M1]ز قرآن ربوده کمال فصاحت[M2]وز انجیل خط معما گرفته
[B][M1]در خدمتت اختیاری نمانده[M2]در حضرتت جمع غوغا گرفته
[B][M1]همیشه که نامست از حسن یوسف[M2]جهانی حدیث زلیخا گرفته
[B][M1]بمان ای خداوند و مخدوم عالم[M2]که هست از تو دین قدر والا گرفته
[A]
[B][M1]ای تیغ تو ملک عجم گرفته[M2]انصاف تو جای ستم گرفته
[B][M1]اقبال جناب ترا گزیده[M2]باقی جهان جمله کم گرفته
[B][M1]پشتی شده در نیک و بد جهان را[M2]هر پشت که پیش تو خم گرفته
[B][M1]از نام خدای و رسول نامت[M2]ترکیب حروف و رقم گرفته
[B][M1]وآنگه ز زبان بی‌عناء سکه[M2]در چهره زر و درم گرفته
[B][M1]اطراف بساط عریض جاهت[M2]آفاق حدوث و قدم گرفته
[B][M1]اسرار فلک مشرف وقوفت[M2]تا شام ابد در قلم گرفته
[B][M1]گه سقف سپهر از خیال بزمت[M2]آرایش باغ ارم گرفته
[B][M1]گه قطر زمین از ثبات رزمت[M2]تا پشت سمک رنگ و نم گرفته
[B][M1]فرمان تو آن مستحق طاعت[M2]بی‌عنف رقاب امم گرفته
[B][M1]انصاف تو در ماجرای شیران[M2]آهو بچگان را حکم گرفته
[B][M1]عفو تو قبول شفا شکسته[M2]خشم تو مزاج الم گرفته
[B][M1]بذلت در و دیوار آرزو را[M2]در نقش و نگار نعم گرفته
[B][M1]هر هفته‌ای از جنبش سپاهت[M2]گیتی همه کوس و علم گرفته
[B][M1]در موکب تو اژدهای رایت[M2]شیران عرین را به دم گرفته
[B][M1]هرجا که سپاه تو پی فشرده[M2]در سنگ نشان قدم گرفته
[B][M1]حفظ تو جهان را چو بر باری[M2]در سایهٔ فضل و کرم گرفته
[B][M1]شام و شفق از آفتاب رایت[M2]دوکان ز بر صبحدم گرفته
[B][M1]در لوح زبان جای خاک‌پایت[M2]اندازهٔ واو قسم گرفته
[B][M1]عدل تو به احداث عشقبازی[M2]بس تیهو و شاهین به هم گرفته
[B][M1]از تخت تو وقت سؤال سائل[M2]تا عرش صداء نعم گرفته
[B][M1]آز از کرب امتلاء دایم[M2]ویرانهٔ کتم عدم گرفته
[B][M1]در عرض سپاه تو مرغ و ماهی[M2]یکسر همه حکم حشم گرفته
[B][M1]در پیکر دیو از شهاب رمحت[M2]خون صورت شاخ بقم گرفته
[B][M1]بدخواه تو را خاک مادرآسا[M2]از پشت پدر در شکم گرفته
[B][M1]از نالهٔ خصم تو گوش گردون[M2]خاصیت جذر اصم گرفته
[B][M1]چشمش که زباست به وقت خوابش[M2]از نم صفت لاتنم گرفته
[B][M1]او آمده و فتنه را به عمیا[M2]در دزدی آن متهم گرفته
[B][M1]ای تو ز ثنا بیش و خسروان را[M2]دامن خسک مدح و ذم گرفته
[B][M1]حاسد به کمالت کند تشبه[M2]لیکن چو به فربه ورم گرفته
[B][M1]تا در حرم آسمان نگردد[M2]بر کس در شادی و غم گرفته
[B][M1]شادی تو باد ای حریم گیتی[M2]از عدال تو امن حرم گرفته
[B][M1]در سلک سماطین روز بارت[M2]کیوان سر صف خدم گرفته
[B][M1]در حلقهٔ خنیاگران بزمت[M2]خاتون فلک زیر و بم گرفته
[B][M1]عمر تو مقامات نوح دیده[M2]جاه تو ولایات جم گرفته
[B][M1]هر عید عرب تا به روز محشر[M2]جشن تو سواد عجم گرفته
[A]
[B][M1]زهی ز عدل تو خلق خدای آسوده[M2]ز خسروان چون تویی در زمانه نابوده
[B][M1]جهان به تیغ درآورده جمله زیر نگین[M2]پس از تکبر دامن بدو نیالوده
[B][M1]ز شیر بیشهٔ سلجوقیان به یک جولان[M2]شکاریی که به صد سال کرده بربوده
[B][M1]هزار بار ز بهر طلایهٔ حزمت[M2]بسیط خاک جهان بادوار پیموده
[B][M1]چو دیده نیستیی بی‌سال بخشیده[M2]چو دیده عاجزیی بی‌ملال بخشوده
[B][M1]زبان نداده به جود و عطا رسانیده[M2]وعید کرده به جرم و جزا نفرموده
[B][M1]ز حفظ عدل تو مهتاب در ولایت تو[M2]طراز توزی و تار قصب نفرسوده
[B][M1]به دست فتح و ظفر بر سپهر دولت خصم[M2]سپاهت از گل قهر آفتاب اندوده
[B][M1]دو گشته خانهٔ خورشید کی به روز مصاف[M2]چو شیر رایت تو سر بر آسمان سوده
[B][M1]هنوز مطرب رزمت نبرده زخمه به گوش[M2]که گوش ملک تو تکبیر فتح بشنوده
[B][M1]به روز حرب کسی جز کمان ز لشکر تو[M2]ز هیچ روی به خصم تو پشت ننموده
[B][M1]ز بیم تیغ تو جز بخت دشمن تو کسی[M2]در آن دیار شبی تا به روز نغنوده
[B][M1]اثر ز دود خلافت به روزنی نرسید[M2]که عکس تیغ تو آتش نزد در آن دوده
[B][M1]ز خصم تونرود خون چو کشته گشت که خون[M2]ز رگ چگونه رود کز دو دیده پالوده
[B][M1]از آن زمان که ظفر پرچم تو شانه زده است[M2]ز زنگ جور کدام آینه است نزدوده
[B][M1]قضاست امر تو گویی که از شرایط او[M2]نه کاسته است فلک هرگز و نه افزوده
[B][M1]ز سعی غنچهٔ پیکان تست گلبن فتح[M2]شکفته دایم و افتاده توده بر توده
[B][M1]شمایل تو به عینه نتایج خردست[M2]که همگنانش پسندیده‌اند و بستوده
[B][M1]ز تست نصرت دین وز خدای نصرت تو[M2]دراز باد سخن‌تان که نیست بیهوده
[B][M1]تو می‌روی و زمین و زمان همی گویند[M2]زهی ز عدل تو خلق خدای آسوده
[A]
[B][M1]ای رایت دولت ز تو بر چرخ رسیده[M2]وی چشم وزارت چو تو دستور ندیده
[B][M1]بر پایهٔ تو پای توهم نسپرده[M2]بر دامن تو دست معالی نرسیده
[B][M1]با قدر تو اوج زحل از دست فتاده[M2]با کلک تو تیر فلک انگشت گزیده
[B][M1]در نظم جهان هرچه صریر قلمت گفت[M2]از روی رضا گوش قضا جمله شنیده
[B][M1]اعجاز تو در شرع وزارت نه به حدیست[M2]کز خلق بمانند یکی ناگرویده
[B][M1]ای مردم آبی شده بی‌باس تو عمری[M2]در دیدهٔ احرار جهان مردم دیده
[B][M1]دی خانه فروش ستم آنرا که برانداخت[M2]انصاف تو امروز به جانش بخریده
[B][M1]از خنصر چپ عقد ایادیت گرفته[M2]اطفال در آن عهد که ابهام مکیده
[B][M1]آرام زمین بر در حزم تو نشسته[M2]تعجیل زمان در ره عزم تو دویده
[B][M1]تخم غرض بخت تو بر خاره برسته[M2]مرغ عمل خصم تو از بیضه پریده
[B][M1]بر خاک درت ملک گویی که از آرام[M2]طفلی است در آغوش رقیبی غنویده
[B][M1]درکام جهان آب شد از تف ستم خشک[M2]جز آب حیات از سر کلکت نچکیده
[B][M1]گردون که یکی خوشه چنش ماه نو آمد[M2]تا سنبله از خرمن اقبال تو چیده
[B][M1]آنجا که گران گشت رکاب سخط تو[M2]از بوالعجبی فتنه عنان باز کشیده
[B][M1]بی‌آب رخ طالع مه‌پرور تو ماه[M2]تا عهد تو چون ماهی بی‌آب طپیده
[B][M1]پشتی شده در نیک و بد ابنای جهان را[M2]هر پشت که در صدر تو یک روز خمیده
[B][M1]دندان خزان کند بر آن شاخ که بر وی[M2]یکبار نسیمی ز رضای تو وزیده
[B][M1]زنبور خزر فضلهٔ لطف تو سرشته[M2]آهوی ختن کشتهٔ خلق تو چریده
[B][M1]در عهد نفاذ تو ز پستان پلنگان[M2]آهو بره در خواب‌ستان شیر مکیده
[B][M1]شیر فلک آن شیر سراپردهٔ دوران[M2]در مرتبه با شیر بساطت نچخیده
[B][M1]می‌بینم از این مرتبه خورشید فلک را[M2]چون شبپره در سایهٔ حفظ تو خزیده
[B][M1]بدخواه تو چون کرم بریشم کفن خویش[M2]از دوک زبان بر سرو بر پای تنیده
[B][M1]بر چرخ ممالک ز شهاب قلم تست[M2]بر یکدگر افتاده دو صد دیو رمیده
[B][M1]کورا که تب و لرزه‌اش از بیم تو دارد[M2]یک چاشنی از شربت قهر تو چشیده
[B][M1]غور تو نه بحریست کزو عبره توان کرد[M2]گیرم که جهان پر شود از خیک دمیده
[B][M1]تو در چمن دولت و در باغ وزارت[M2]چون ابر خرامیده و چون سرو چمیده
[B][M1]دیروز به جای پدر و جد تو بودست[M2]مسعود علی آن دو ملک‌شان بگزیده
[B][M1]امروز اگر نوبت ایشان به تو آمد[M2]نشگفت عطاییست سزاوار و سزیده
[B][M1]تا تار شب و روز چنان نیست کز ایشان[M2]سهم رسن پیسه خورد مار گزیده
[B][M1]خصم تو چو شب باد همه جای سیه‌روی[M2]وز حادثه چون صبح دوم جامه دریده
[B][M1]رخسار چو آبی ز عنا گرد گرفته[M2]دل در برش از نایبه چون نار کفیده
[B][M1]هر ساعتش از غصه گلی تازه شکفته[M2]وان غصه چو خارش همه در دیده خلیده
[A]
[B][M1]دو عیدست ما را ز روی دو معنی[M2]هم از روی دین و هم از روی دنیی
[B][M1]همایون یکی عید تشریف سلطان[M2]مبارک دگر عید قربان و اضحی
[B][M1]به صد عید چونین فلک باد ضامن[M2]خداوند ما را ز ایزد تعالی
[B][M1]امیر اجل فخر دین بوالمفاخر[M2]امیری به صورت امیری به معنی
[B][M1]به پیش کف راد او فقر و فاقه[M2]چو پیش زمرد بود چشم افعی
[B][M1]نتابد بر آن آفتاب حوادث[M2]که در سایهٔ عدل او ساخت ماوی
[B][M1]ایا دست تو وارث دست حاتم[M2]و یا کلک تو نایب چوب موسی
[B][M1]کند چرخ بر احترام تو محضر[M2]دهد دهر بر احتشام تو فتوی
[B][M1]ز امن تودر پای فتنه است بندی[M2]ز عدل تو بر دست ظلمست حنی
[B][M1]شود بر خط عز جاه تو ضامن[M2]کشد بر خط رزق جود تو اجری
[B][M1]ز عدلت زمین است چونان که گویی[M2]فرود آمد از آسمان باز عیسی
[B][M1]دهد حزمت اندر وغا امن و سلوت[M2]دهد عزمت اندر بلا من و سلوی
[B][M1]صریر قلمهای تو نفخ صورست[M2]که آید ازو لازم احیاء موتی
[B][M1]به لب هست خاموش وزو عقل گویا[M2]به تن هست لاغر وزو ملک فربی
[B][M1]نهد کشت قدر ترا ماه خرمن[M2]بود آب تیغ ترا روح مجری
[B][M1]ز آب حسامت به سردی ببندد[M2]مزاج عدو چون به گرمی زدفلی
[B][M1]به سبزی و تلخی چون کسنی است الحق[M2]عجب نیست آن خاصیت زاب کسنی
[B][M1]دل حاسد از باد عکس سنانت[M2]چنانست چون طورگاه تجلی
[B][M1]چو تو حکم کردی قضا هم نیارد[M2]که گوید چنین مصلحت هست یانی
[B][M1]اشارات تو حکمهائیست قاطع[M2]چه از روی فرمان چه از روی تقوی
[B][M1]به تشریف و انعام اگر برکشیدت[M2]چه سلطان اعظم چه دستور اعلی
[B][M1]به تشریف آن جز توکس نیست درخور[M2]به انعام این جز تو کس نیست اولی
[B][M1]چو من بنده در وصف انعام و شکرت[M2]کنم نثری آغاز یا شعری انشی
[B][M1]رسد در ثنای تو نثرم به نثره[M2]کشد در مدیح تو شعرم به شعری
[B][M1]عروسان طبعم کنند از تفاخر[M2]ز نعمت تو رفعت ز مدح تو فخری
[B][M1]چو انشا کنم مدحتی گویی احسنت[M2]چو پیدا کنم حاجتی گویی آری
[B][M1]درآریت مدغم دو صد گونه احسان[M2]در احسنت مضمر دوصد گونه حسنی
[B][M1]روا نیست در عقل جز مدحت تو[M2]چو مدحت همی بایدم کرد باری
[B][M1]الا تا که دوران چرخ مدور[M2]کند بر جهان سعد چون نحس املی
[B][M1]همه سعد و نحس فلک باد چونان[M2]که باشد ز دوران چرخت تمنی
[B][M1]به قدرت مباهات اجرام گردون[M2]به قصرت تولای ایوان کسری
[A]
[B][M1]ای به درگاه تو بر قصه‌رسان صاحب ری[M2]ره‌نشین سر کوی کرمت حاتم طی
[B][M1]اختران در هوس پایهٔ اعلای سپهر[M2]سوی ایوان تو آورده به علیین پی
[B][M1]و آسمان در طلب واسطهٔ عقد نجوم[M2]روی در رای تو آورده که وی شاهد وی
[B][M1]فلک جاه ترا خارج عالم داخل[M2]قطب تدبیر تو را عروهٔ تقدیر جدی
[B][M1]جاه تست ای ز جهان بیش جهانی که درو[M2]وهم را پر ببرد حیرت و فکرت را پی
[B][M1]چه نبی چون تو کنی یاد پیمبر چه ابی[M2]باز اگر او کند این لطف چه جعفر چه نبی
[B][M1]صاحب و صدر جهانی و جهان زنده به تست[M2]عقل داند که به جان زنده بود قالب حی
[B][M1]ملک را رای تو معمور چنان می‌دارد[M2]که به تدبیر برون برد خرابی از می
[B][M1]صبح را رای تو گر پردهٔ کتمان بدرد[M2]نیز کس چهرهٔ خورشید نبیند بی خوی
[B][M1]نیل خواهد رخ خورشید مگر وقت زوال[M2]قصر میمون ترا ناقص از آن گردد فی
[B][M1]اندر آن معرکه گر حملهٔ شبگیر قضا[M2]عالم عافیت از دست حوادث شد طی
[B][M1]چرخ می‌گفت که برکیست تلافی وجود[M2]همتت دست ببر بر زد و گفتا که علی
[B][M1]خویشتن بر نظرت جلوه همی کرد جهان[M2]آسمان گفت که خود را چکنی رسواهی
[B][M1]التفات تو عنان چست از آن کرد که بود[M2]در ازای نظرت نسیه و نقدش لاشئی
[B][M1]به خلافت پدرت سر چو نیاورد فرود[M2]به وزارت که کند رای ترا قانع کی
[B][M1]وحدت نوع تو بر شخص تو مقصور کند[M2]عقل صرفی که نظیرت ندهد مطلب ای
[B][M1]بر حواشی کمالات تو آید پیدا[M2]گرچه در اصل کشیدند طراز بیدی
[B][M1]بر نکوخواه تو مشکل نشود وحی از خواب[M2]بر بداندیش تو ظاهر نشود رشد از غی
[B][M1]قطره در چشم حسودت نشگفت ار بفسرد[M2]زانکه غم در نفسش تعبیه دارد مه دی
[B][M1]دشمنت کرمک پیله است که بر خود همه سال[M2]کفن خود تند این را به دهان آن از قی
[B][M1]تا زبان زخمه بود چون به حدیث آید عود[M2]تا دهان نغمه بود چون به خروش آید نی
[B][M1]سرو وش در چمن باغ معالی می‌بال[M2]تا جهانی کمر امر تو بندند چو نی
[B][M1]در هر آن دل که ز اقبال تو درد حسدست[M2]داروی بازپسین باد برو یعنی کی
[A]
[B][M1]زهی ز روی بزرگی خلاصهٔ دنیی[M2]علو قدر تو برهان آسمان دعوی
[B][M1]به اهتمام تو دایم عمارت عالم[M2]ز التفات تو خارج عداوت دنیی
[B][M1]تویی که مفتی کلک تو در شریعت ملک[M2]به امر و نهی امور جهان دهد فتوی
[B][M1]تویی که منهی رای تو بی‌وسیلت وحی[M2]ز گرم و سرد نهان قضا کند انهی
[B][M1]سپهر گفت به جاه از زمانه افزونی[M2]به صدهزار زبان هم زمانه گفت آری
[B][M1]چو کان عریق بود گوهرش نفیس آید[M2]شناسد آنکه تامل کند در این معنی
[B][M1]کدام گوهر و کان عریق‌تر که بود[M2]گهر محمد مسعود و کان علی یحیی
[A]
[B][M1]ویحک ای صورت منصوریه باغی و سرای[M2]یا بهشتی که به دنیات فرستاد خدای
[B][M1]گر به عینه نه بهشتی نه جهانی که جهان[M2]عمر کاهست و تو برعکس جهان عمرفزای
[B][M1]نیلگون برکهٔ عنبر گل بسد عرقت[M2]آسمانیست که در جوف زمین دارد جای
[B][M1]جویبار تو گهر سنگ شده دریاوار[M2]شاخسار تو صدف‌وار شده گوهر زای
[B][M1]برده رضوان ز بهشت از پی پیوندگری[M2]از تو هر فضله که انداخته بستان پیرای
[B][M1]بوده نقاش قضا در شجرت متواری[M2]گشته فراش صبا در چمنت ناپروای
[B][M1]لب گل گشته به شادی وصالت خندان[M2]دل بلبل شده از بیم فراقت دروای
[B][M1]شکن آب شمرهای ترا رقص هوا[M2]سایهٔ برگ درختان ترا فر همای
[B][M1]دست فرسوده خزان ناشده طوبی کردار[M2]نوبهار تو در این گنبد گیتی‌فرسای
[B][M1]سایهٔ قصر رفیع تو نپیموده تمام[M2]به ذراع شب و روز انجم گیتی پیمای
[B][M1]گفته با جملهٔ زوار صریر در تو[M2]مرحبا برمگذر خواجه فرود آی و درآی
[B][M1]هین که آمد به درت موکب میمون وزیر[M2]هرچه دانی و توانی ز تکلف بنمای
[B][M1]به لب غنچهٔ گل دست همایونش ببوس[M2]به سر زلف صبا گرد رکابش بزدای
[B][M1]مجمر غنچه پر از عود قماریست بسوز[M2]هاون لاله پر از عنبر ساراست بسای
[B][M1]آصف ملک سلیمان دوم خیمه بزد[M2]هین چو هدهد کلهی برنه و دربند قبای
[B][M1]ارغنون پیش چکاوک نه اگر بلبل نیست[M2]ماحضر فاخته را گو که نشیدی بسرای
[B][M1]تا چوگل درنفتد جام به مستی ز کفت[M2]همچو نی باش میان‌بسته و چون سرو بپای
[B][M1]قمریی را ز پی بلبل خوش نغمه دوان[M2]تا بیایند و بسازند بهم بربط و نای
[B][M1]مجلس خواجهٔ دنیاست توقف نسزد[M2]خیز و تقصیر مکن عذر منه بیش مپای
[B][M1]خواجهٔ کل جهان آنکه خدایش کردست[M2]جاودان بر سر احرار جهان بارخدای
[B][M1]آن فلک جاه ملک مرتبه کز بدو وجود[M2]فلکش پای سپر شد ملکش دست‌گرای
[B][M1]آنکه در خاصیت انصافش اگر خوض کند[M2]سخن کاه نگوید ابدا کاه‌ربای
[B][M1]وانکه در ناصیهٔ روز نبیند تقدیر[M2]از کجا ز آینهٔ رای ممالک آرای
[B][M1]ای زمان بی‌عدد مدت تو دور قصیر[M2]وی جهان بی‌مدد عدت تو دست‌گزای
[B][M1]آفتابی اگر او چون تو شود زاید نور[M2]آسمانی اگر او چون تو بود ثابت‌رای
[B][M1]عفوبخشی نبود چون کرمت عذرپذیر[M2]فتنه‌بندی نبود چون قلمت قلعه‌گشای
[B][M1]گر چو خورشید شود خصم تو گو شو که شود[M2]دست قهرت به گل حادثه خورشیداندای
[B][M1]ور برآرد به مثل مار به افسون ز زمین[M2]اژدهای فلکی را چه غم از مارافسای
[B][M1]تا جهان را نبود از حرکت آسایش[M2]در جهان ساکن وز اندوه جهان می‌آسای
[B][M1]مجلس لهو تو پر مشغله و هو یاهو[M2]خانهٔ خصم تو پر ولوله و ها یا های
[B][M1]هست فرمانت روان بر همه اطراف جهان[M2]در جهان هرچه مراد تو بود می‌فرمای
[A]
[B][M1]آخر ای قوم نه از بهر من از بهر خدای[M2]دست گیرید مرا زین فلک بی‌سروپای
[B][M1]حال من بنده به وجهی که توان کشف کنید[M2]بر خداوند من آن صورت تایید خدای
[B][M1]عالم مجد که بر بار خدایان ملکست[M2]مجد دین آن به سزا بر ملکان بارخدای
[B][M1]میر بوطالب بن نعمه که بی‌نعمت او[M2]آسمان تنگ و زمین مفلس و خورشید گدای
[B][M1]آنکه بانقش وجودش ورق فتنه بشست[M2]عالم نامیه‌بخش و فلک حادثه‌زای
[B][M1]آنکه از ابر کفش آب خورد کشت امید[M2]وانکه بر خاک درش رشک برد فر همای
[B][M1]آنکه پیش گره ابروی باسش به مثل[M2]نام که زهره ندارد که برد کاه‌ربای
[B][M1]بر سر جمع بگویید که ای قدر ترا[M2]آسمان پای سپر گشته زمین دست‌گرای
[B][M1]مانده از سیلی جاهت سر چرخ اندر پیش[M2]گشته از طعنهٔ حلمت دل خاک اندروای
[B][M1]خشک‌سال کرم از ابر کفت یافته نم[M2]وای اگر ابر کفت نایژه بگشادی وای
[B][M1]ساعد جود تو دارد کف دریا وسعت[M2]پنجهٔ قهر تو دارد گل خورشید اندای
[B][M1]چیست کلک تو یکی کاتب اسرارنگار[M2]چیست نطق تو یکی طوطی الهام‌سرای
[B][M1]تو که در ناصیهٔ روز ببینی تقدیر[M2]از کجا ز آینهٔ رای ممالک آرای
[B][M1]آنکه او در همه دل عشق تو دارد همه‌وقت[M2]آنکه او با همه‌کس شکر تو گوید همه‌جای
[B][M1]اعتقادی که فلان را به خداوندی تست[M2]دیده باشی به همه حال در آیینهٔ رای
[B][M1]مدتی شد که در این شهر مقیم است و هنوز[M2]هیچ دربانش نداند بدر هیچ سرای
[B][M1]خدمت حضرت تو یک دو سه بارک دریافت[M2]اندر آن موسم غم‌پرور شادی فرسای
[B][M1]بعد از آن کمترک آمد نه ز تقصیر ازآنک[M2]تا نباید که کسی گویدش ای خواجه کم‌آی
[B][M1]نتوان گفت که محتاج نباشد لیکن[M2]باد حرصش نکند همچو خسان ناپروای
[B][M1]طمع را گفته بود خون بخور و لب مگشای[M2]نفس را گفته بود جان بکن و رخ منمای
[B][M1]بندش از بند قضا گر بگشاید سخنش[M2]این بود بس که دل از راز حوادث مگشای
[B][M1]لیکن آنجا که ملایک ز ردای پدرت[M2]همه در آرزوی عشق کلاهند و قبای
[B][M1]چکند گر نبود مجلس و دیوان ترا[M2]شاعر و راوی و خنیاگر و فصال و گدای
[B][M1]انوری لاف مزن قاعده بسیار منه[M2]بالغی طفل نه ای جای ببین ژاژ مخای
[B][M1]بارنامه نکشد بارخدایی که سپهر[M2]هست از پا و رکاب پدرش گشته دوتای
[B][M1]داغ داری به سرین برنتوانی شد حر[M2]پست داری به دهان برنتوانی زد نای
[B][M1]خویشتن داری تو غایت بی‌خویشتنی است[M2]خویشتن را چو تو دانی که ای پس مستای
[B][M1]سیم گرمابه نداری به زنخ باد مسنج[M2]نان یک ماهه نداری به لگد آب مسای
[B][M1]خیز و نزدیک خداوند شو این شعر ببر[M2]عاقلان حامل اندیشه نباشند به رای
[B][M1]چند بی‌برگ و نوا صبر کنی شرم بنه[M2]گو خداوند مرا برگ و نوایی فرمای
[B][M1]دل چو نار از عطش و چهره چو آبی ز غبار[M2]برمگرد از لب بحر این بنشان آن بزدای
[B][M1]گر ز خاصت دهد از خاص تو بیهوده مگوی[M2]ور ز توزیع، ز توزیع تو یافه مدرای
[B][M1]چون بفرمود برو راه تنعم برگیر[M2]بنشین فارغ و دم درکش و زحمت مفزای
[B][M1]چمنی داری در طبع، درو خوش می‌گرد[M2]گل معنی می‌چین سرو سخن می‌پیرای
[B][M1]گشت بی‌فایده کم‌زن که نه بادی نه دخان[M2]بانگ بی‌فایده کم‌کن که نه نایی نه درای
[B][M1]شعر اگر گویی پس بار خدایت ممدوح[M2]دامن این سخن پاک به هرکس مالای
[B][M1]تا که آفاق جهان گذران پیماید[M2]آفتاب فلک دائر دوران پیمای
[B][M1]ای به حق سید و صدر همه آفاق مباد[M2]که گزندیت رساند فلک خیره‌گزای
[B][M1]تا که خورشید بتابد تو چو خورشید بتاب[M2]تا که ایام بپاید تو چو ایام بپای
[B][M1]تا نیاسود شب و روز جهان از حرکت[M2]روز و شب در طرب و کام و هوا می‌آسای
[B][M1]فلک از مجلس انس تو پر از هو یاهو[M2]عالم از گریهٔ خصم تو پر از ها یاهای
[A]
[B][M1]جشن عید اندرین همایون جای[M2]که بهشتی است در جهان خدای
[B][M1]فرخ و خرم و همایون باد[M2]بر خداوند این همایون جای
[B][M1]مجد دین بوالحسن که طیره کند[M2]چرخ و خورشید را به قدر و به رای
[B][M1]آنکه با عدل او نمی‌گوید[M2]سخن کاه طبع کاه ربای
[B][M1]وانکه با فر او نمی‌فکند[M2]سایه بر کار خویش فر همای
[B][M1]قدر او را سپهر پای سپر[M2]حزم او را زمانه دست‌گزای
[B][M1]پیش جاهش سر فلک در پیش[M2]پیش حلمش دل زمین دروای
[B][M1]کرمش عفوبخش و عذرپذیر[M2]قلمش فتنه‌بند و قلعه‌گشای
[B][M1]در هوای اصابت رایش[M2]آفتاب سپهر ذره‌نمای
[B][M1]در کمیت سیاست کینش[M2]پشه‌ای ز انتقام پیل‌ربای
[B][M1]رعد را ابر گفته پیش کفش[M2]وقت این لاف نیست هرزه ملای
[B][M1]موج را بحر گفته پیش دلش[M2]روز این عرض نیست ژاژ مخای
[B][M1]ذهن او خامه‌ایست غیب‌نگار[M2]کلک او ناطقیست وحی سرای
[B][M1]ای بر اشراف دهر فرمان ده[M2]وی بر ابنای عصر بارخدای
[B][M1]زور عزم تو آسمان قدرت[M2]گل قهر تو آفتاب‌اندای
[B][M1]با کفت حرص را فرو رفته[M2]هر زمانی به گنج دیگر پای
[B][M1]همه عالم عیال جود تواند[M2]وای اگر جود تو نبودی وای
[B][M1]باس تو آتشی است حادثه‌سوز[M2]امن تو صیقلیست فتنه‌زدای
[B][M1]حرمی چون در سرای تو نیست[M2]ایمنی را درین سپنج‌سرای
[B][M1]نیز تبدیل روز و شب نبود[M2]گر تو گویی زمانه را که بپای
[B][M1]دی به رجعت شود به فردا باز[M2]گر اشارت کنی که باز پس آی
[B][M1]گر خیالت نیامدی در خواب[M2]کس ندیدیت در جهان همتای
[B][M1]عقبت نیست زانکه هست عقیم[M2]از نظیر تو چرخ نادره زای
[B][M1]ای صمیم کفت بخیل نکوه[M2]وی صریر دلت دخیل ستای
[B][M1]نعمت آلوده بیش نیست جهان[M2]دامن همتت بدو مالای
[B][M1]زنگ پالودهٔ سر کویست[M2]امتحانش کن و فرو پالای
[B][M1]دست فرسود جود تو شده گیر[M2]تر و خشک جهان جان‌فرسای
[B][M1]ای اثرهای تو ثناگستر[M2]وی هنرهای تو مدیح‌آرای
[B][M1]گر حسودت بسی است عاجز نیست[M2]اژدها از جواب مارافسای
[B][M1]چون بود دولت تو روزافزون[M2]چه زیان از حسود کارافزای
[B][M1]آب جاه تو روشن است از سر[M2]خصم را گو که باد می‌پیمای
[B][M1]گرچه در عشرتند مشتی لوم[M2]وز چه در اطلسند چند گدای
[B][M1]چه بزرگی بود در آن نه‌نه‌اند[M2]هم در آن آشیان و ماوی جای
[B][M1]بلبلان نیز در سماع و سرود[M2]هدهدان نیز با کلاه و قبای
[B][M1]پدران را ندیده‌اند آخر[M2]این گدازادگان یافه درای
[B][M1]وز پی کاروان جاه شما[M2]از پی نان و جامه ناپروای
[B][M1]آن یکی گه نفیر گرد نفر[M2]وان دگر گه رسیل بانگ درای
[B][M1]چه شد اکنون که در لغتهاشان[M2]آسمان شد سما و ماهش آی
[B][M1]به شب و روزشان سپار که نیست[M2]زین نکوتر دو پوستین پیرای
[B][M1]این یکی شرزه‌ایست خیره شکر[M2]وان دگر گرزه‌ایست هرزه‌گرای
[B][M1]زین سپس بر سپهر گردن‌کش[M2]پس از این با زمانه پهلوسای
[B][M1]تا ز گردش فلک نیاساید[M2]در نعیم جهان همی آسای
[B][M1]مجلس عشرتت به هو یاهو[M2]گریهٔ دشمنت به هایاهای
[B][M1]طبل بدخواه تو به زیر گلیم[M2]وز ندامت ندیم ناله چو نای
[B][M1]هست فرمانت بر زمانه روان[M2]هرچه رایت بود همی فرمای
[A]
[B][M1]ای قبلهٔ کوی خاکی و آبی[M2]وی فخر همه قبیلهٔ آبی
[B][M1]ای یافته هرچه جسته از گیتی[M2]جز مثل که این یکی نمی‌یابی
[B][M1]اجرام ز رشک پایهٔ قدرت[M2]پوشیده لباسهای سیمابی
[B][M1]عدل تو ز روی خاصیت کرده[M2]با آتش فتنه سالها آبی
[B][M1]بر چرخ ز بهر اختیاراتت[M2]خورشید همی کند سطر لابی
[B][M1]کرده صف اختران گردون را[M2]درگاه تواند سال محرابی
[B][M1]دارالضربی است کرد و گفت تو[M2]ایمن شده از مجال قلابی
[B][M1]چون خاک به گاه خشم بشکیبی[M2]چون باد به وقت عفو بشتابی
[B][M1]درگاه تو باب اعظم عدلست[M2]مهدی شده نامزد به بوابی
[B][M1]ز آسیب تو از فلک فرو ریزند[M2]انجم چو کبوتران مضرابی
[B][M1]از کار عدوت چون روان گردد[M2]تعلیم توان ستد رسن تابی
[B][M1]از سیم مخالفت سخا ناید[M2]نشنیدستی ز سیم اعرابی
[B][M1]تاریخ تفاخرست تشریفت[M2]هم اسلافی مرا هم اعقابی
[B][M1]زوداکه به دلوشان فرو دادست[M2]این گنبد زود گرد دولابی
[B][M1]ای چشم نیازیان ز جود تو[M2]چون بخت مخالفت به خوش خوابی
[B][M1]گفتم که به شکر آن پدید آیم[M2]رخ کرده جلالت تو عنابی
[B][M1]گفتا ز گرانی رکاب من[M2]زودا که عنان به عجز برتابی
[B][M1]فتح‌البابی بکردم آخر هم[M2]با آنکه تو از ورای این بابی
[B][M1]تا هست ز شصت دور در سرعت[M2]ایام چو تیرهای پرتابی
[B][M1]خصم تو و دور چرخ او بادا[M2]طینت قصبی و طبع مهتابی
[B][M1]چون دانهٔ نار اشک بدخواهت[M2]وز غصه رخش چو چهرهٔ آبی
[B][M1]اسباب بقات ساخته گردون[M2]در جمله نه صنعتی نه اسبابی
[A]
[B][M1]ای برادر بشنوی رمزی ز شعر و شاعری[M2]تا ز ما مشتی گداکس را به مردم نشمری
[B][M1]دان که از کناس ناکس در ممالک چاره نیست[M2]حاش لله تا نداری این سخن را سرسری
[B][M1]زانکه گر حاجت فتد تا فضله‌ای را کم کنی[M2]ناقلی باید تو نتوانی که خود بیرون بری
[B][M1]کار خالد جز به جعفر کی شود هرگز تمام[M2]زان یکی جولاهگی داند دگر برزیگری
[B][M1]باز اگر شاعر نباشد هیچ نقصانی فتد[M2]در نظام عالم از روی خرد گر بنگری
[B][M1]آدمی را چون معونت شرط کار شرکتست[M2]نان ز کناسی خورد بهتر بود کز شاعری
[B][M1]آن شنیدستی که نهصد کس بباید پیشه‌ور[M2]تا تو نادانسته و بی‌آگهی نانی خوری
[B][M1]در ازاء آن اگر از تو نباشد یاریی[M2]آن نه نان خوردن بود دانی چه باشد مدبری
[B][M1]تو جهان را کیستی تا بی‌معونت کار تو[M2]راست می‌دارند از نعلین تا انگشتری
[B][M1]چون نداری بر کسی حقی حقیقت دان که هست[M2]هم تقاضا ریش گاوی هم هجا کون خری
[B][M1]از چه واجب شد بگو آخر بر این آزادمرد[M2]اینکه می‌خواهی ازو وانگه بدین مستکبری
[B][M1]او ترا کی گفت کاین کلپترها را جمع کن[M2]تا ترا لازم شود چندین شکایت گستری
[B][M1]عمر خود خود می‌کنی ضایع ازو تاوان مخواه[M2]هم تو حاکم باش تا هم زانکه بفروشی خری
[B][M1]عقل را در هر چه باشی پیشوای خویش ساز[M2]زانکه پیدا او کند بدبختی از نیک‌اختری
[B][M1]خود جز از بهر بقای عدل دیگر بهر چیست[M2]این سیاستها که موروثست از پیغمبری
[B][M1]من نیم در حکم خویش از کافریهای سپهر[M2]ورنه در انکار من چه شاعری چه کافری
[B][M1]دشمن جان من آمد شعر چندش پرورم[M2]ای مسلمانان فغان از دست دشمن‌پروری
[B][M1]شعر دانی چیست دور از روی تو حیض‌الرجال[M2]قایلش گو خواه کیوان باش و خواهی مشتری
[B][M1]تا به معنی های بکرش ننگری زیرا که نیست[M2]حیض را در مبدا فطرت گزیر از دختری
[B][M1]گر مرا از شاعری حاصل همین عارست و بس[M2]موجب توبه است و جای آنکه دیوان بستری
[B][M1]اینکه پرسد هر زمان آن کون خر این ریش گاو[M2]کانوری به یا فتوحی در سخن یا سنجری
[B][M1]راستی به بوفراس آمد به کار از شاعران[M2]وان نه از جنس سخن یا از کمال قادری
[B][M1]وانکه او چون دیگران مدح و هجا هرگز نگفت[M2]پس مرنج ار گویدت من دیگرم تو دیگری
[B][M1]آمدم با این سخن کز دست بنهادم نخست[M2]زانکه بی‌داور نیارم کرد چندین داوری
[B][M1]ای به جایی در سخندانی که نظمت واسطه است[M2]هرکجا شد منتظم عقدی ز چه از ساحری
[B][M1]چون ندارد نسبتی با نظم تو نظم جهان[M2]در سخن خواهی مقنع باش و خواهی سامری
[B][M1]گنج اتسز گنج قارون بود اگر نی کی شدی[M2]از یکی منحول چندان کم بهارا مشتری
[B][M1]مهتران با شین شعرند ارنه کی گشتی چنین[M2]منتشر با قصهٔ محمود ذکر عنصری
[B][M1]کو رییس مرو منصور آنکه در هفتاد سال[M2]شعر نشنید و نگفت اینک دلیل مهتری
[B][M1]تا نپنداری که باعث بخل بود او را بدان[M2]در کسی چون ظن بری چیزی کزان باشد بری
[B][M1]زانکه امثال مرا بی‌شاعری بسیار داد[M2]کاخهای چارپوشش باغهای چل‌گری
[B][M1]مرد را حکمت همی باید که دامن گیردش[M2]تا شفای بوعلی بیند نه ژاژ بحتری
[B][M1]عاقلان راضی به شعر از اهل حکمت کی شوند[M2]تا گهر یابند، مینا کی خرند از گوهری
[B][M1]یارب از حکمت چه برخوردار بودی جان من[M2]گر نبودی صاع شعر اندر جوالم بر سری
[B][M1]انوری تا شاعری از بندگی ایمن مباش[M2]کز خطر درنگذری تا زین خطا درنگذری
[B][M1]گرچه سوسن صد زبان آمد چو خاموشی گزید[M2]خط آزادی نبشتش گنبد نیلوفری
[B][M1]خامشی را حصن ملک انزوا کن ور به طبع[M2]خوش نیاید نفس را گو زهرخند و خون‌گری
[B][M1]کشتیی بر خشک می‌ران زانکه ساحل دور نیست[M2]گو مباشت پیرهن دامن نگهدار از تری
[A]
[B][M1]ای چو عقل اول از آلایش نقصان بری[M2]چون سپهرت بر جهان از بدو فطرت برتری
[B][M1]مسند تست آن کزو عالی نسب شد کبریا[M2]پایهٔ تست آن کزو ثابت قدم شد مهتری
[B][M1]سایه و خورشید نتوانند پیمودن تمام[M2]گر ز جاه خویش در عالم بساطی گستری
[B][M1]تا تو باشی مشتری را صدر و مسند کی رسد[M2]گر دوات زر شود خورشید پیش مشتری
[B][M1]تو در آن جمع بدین منصب رسیدستی کزو[M2]ماه با پیکی برون شد زهره با خنیاگری
[B][M1]باز پس ماند ز همراهیت اگر آصف بود[M2]کاروانی کی رسد هرگز به گرد لشکری
[B][M1]آصف ار آن ملک را ضبط آنچنان کردی به رای[M2]گم کجا کردی سلیمان مدتی انگشتری
[B][M1]فرق باشد خاصه اندر جلوه‌گاه اعتبار[M2]آخر از نقش الهی تا به نقش آزری
[B][M1]آن شنیدستی که روزی کلکت از روی عتاب[M2]آنکه بی‌تمکین او ناید ز افسر افسری
[B][M1]گفت نیلوفر چو کلک از آب سر بیرون کشد[M2]کیست او تا پیش کلک اندر سرش افتد سری
[B][M1]آفتاب از بیم آن کین جرم را نسبت بدوست[M2]همچو کلکت زرد شد بر گنبد نیلوفری
[B][M1]گر نفاذ دیو بندت باس آهن بشکند[M2]درع داودی کند در دستها زین پس پری
[B][M1]ای به جایی در خداوندی کز آنسو جای نیست[M2]می‌توانی چون همی از آفرینش بگذری
[B][M1]بر بساط بارگاهت جای می‌جست آفتاب[M2]چرخ گفتش خویش را چند بر جایی بری
[B][M1]باد را هردم بساطت گوید ای بیهوده‌رو[M2]عرش داری زیر پاهان تا به غفلت نسپری
[B][M1]در چنین حضرت که از فرط تحیر گم شود[M2]سمت وزن و قافیت بر بونواس و بحتری
[B][M1]از قصور مایه یا از قلت سرمایه دان[M2]گر تحاشی می‌کند از خدمت تو انوری
[B][M1]تو خود انصافش بده در بارگاه آفتاب[M2]هیچکس خفاش را گوید چرا می‌ننگری
[B][M1]گر خلافی رفتش اندر وعده روزی درگذار[M2]مشمر از عصیان و خود دانم ز خدمت بشمری
[B][M1]ور ز روی بندگی ترتیب نظمی می‌کند[M2]تا ازو روزی چنان کز بندگان یاد آوری
[B][M1]عقل فتوی می‌دهد کین یک تجاوز جایزست[M2]ورنه حسان کیست خود در معرض پیغمبری
[B][M1]راستی به، طوطیان خطهٔ اسلام را[M2]با وجودت خامشی دانی چه باشد کافری
[B][M1]نیست مطلوبش مواجب زانکه در هر نوبتی[M2]بی‌تقاضا خود خداوندا نه آن غم می‌خوری
[B][M1]اندرین نوبت خرد تهدید می‌کردش که هان[M2]جای می بین حاصلت زیفست و ناقد جوهری
[B][M1]عشق گفت ای انوری دانی چه منیوش این سخن[M2]شاعری سودا مپز رو ساحری کن ساحری
[B][M1]لیکن ار انصاف خواهی هیچ حاجت نیستت[M2]تا طریق فرخی گویی و طرز عنصری
[B][M1]چون بگفتی صدر دنیا صاحب عادل عمر[M2]مدح کلی گفته شد دیگر چه معنی پروری
[B][M1]سایهٔ او بس ترا بر سر که اندر ضمن او[M2]نوربخش اختران ننهاد جز نیک‌اختری
[B][M1]چاکر او باش آیا گر مسلم گرددت[M2]بس خداوندی که بر اقران کنی زان چاکری
[B][M1]تا بود در کارگاه عالم کون و فساد[M2]چار ارکان را بهم گه صلح و گاهی داوری
[B][M1]بسته بادا بر چهار ارکان به مسمار دوام[M2]دور عمرت زانکه عالم را تو رکن دیگری
[B][M1]پایهٔ گردون مسلم دور گردون زیردست[M2]سایهٔ سلطان مربی حفظ یزدان بر سری
[B][M1]از جهان برخور بدان منگر که در خورد تو نیست[M2]نیست او در خورد تو لیکن تو او را درخوری
[A]
[B][M1]حکم یزدان اقتضا آن کرده بودست از سری[M2]کز جهان بر دو محمد ختم گردد مهتری
[B][M1]این به انواع هنر معروف در فرزانگی[M2]وان به اجناس شرف مشهور در پیغامبری
[B][M1]حکم آن در شرع و دین از آفت طغیان مصون[M2]رای این در حل و عقد از قدح هر قادح‌بری
[B][M1]داشت آنرا حلقه در گوش آدم اندر بندگی[M2]دارد این را دیده بر لب عالم اندر چاکری
[B][M1]حکمت آن کرده در بحر شریعت گوهری[M2]همت این کرده بر چرخ بزرگی اختری
[B][M1]بود بر درگاه حکم آن جهان فرمان‌پذیر[M2]هست در انگشت قدر این سپهر انگشتری
[B][M1]هرکه شد در طاعت آن داد دهرش زینهار[M2]هرکه شد در خدمت این داد بختش یاوری
[B][M1]طاعت آن واجبست از بهر امن و عافیت[M2]خدمت این لازمست از بهر جاه و برتری
[B][M1]آن محمد بود از نسل براهیم خلیل[M2]وین محمد هست از صلب براهیم سری
[B][M1]آنکه رایش را موافق گیتی پیمان‌شکن[M2]وانکه حکمش را متابع گنبد نیلوفری
[B][M1]در سخا از دست او جزویست جود حاتمی[M2]وز هنر از رای او نوعیست علم حیدری
[B][M1]راست پنداری که هستند ابر و بحر و چرخ و مهر[M2]چون به دست و طبع و قدر و رای او دربنگری
[B][M1]نور رای او اگر محسوس بودی بی گمان[M2]ز آدمی پنهان نیارستی شدن هرگز پری
[B][M1]حاکی الفاظ عذب اوست عقل ذوفنون[M2]راوی احکام جزم اوست چرخ چنبری
[B][M1]دفتر نیک و بد و گردون گردان کلک اوست[M2]کلک دیدستی که هم کلکی کند هم دفتری
[B][M1]سمع بگشاید ز شرح و بسط او جذر اصم[M2]چون زبان نطق بگشاید به الفاظ دری
[B][M1]در ارادت اول و در فعل گویی آخرست[M2]گر به فکرت بر سر کوی کمالش بگذری
[B][M1]ذره‌ای از حلم او گر در گل آدم بدی[M2]در میان خلق ناموجود بودی داوری
[B][M1]بخشش بی‌منت و طبع لطیف او فکند[M2]شاعران عصر را از شاعری در ساحری
[B][M1]سایلانش در ضمان جود او از اعتماد[M2]گنجها دارند دایم پر ز زر جعفری
[B][M1]ای ز قهرت مستعار افعال مریخ و زحل[M2]وی ز لطفت مستفاد آثار مهر و مشتری
[B][M1]دست اینان کی رسد آنجا که پای قدرتست[M2]پای دهر از دستشان بیرون کن از فرمانبری
[B][M1]تو مهمی زیشان که ایشان خود جهانی‌اند و بس[M2]باز تو در هر هنر گویی جهانی دیگری
[B][M1]چون تویی از دور آدم باز یک تن بود و آن[M2]هم تویی هان تا نداری کار خود را سرسری
[B][M1]در جهان آثار مردم‌زادگی با تست و بس[M2]شاید ار جز خویشتن کس را به مردم نشمری
[B][M1]دست از این مشتی محال‌اندیش خام ابله بدار[M2]نه به زیر منت این جمع بی‌همت دری
[B][M1]شعر من بگذار و یک بیت سنایی کار بند[M2]کان سخن را چون سخن دانی تو باشد مشتری
[B][M1]همچنین با خویشتن‌داری همی زی مردوار[M2]طمع را گو زهرخند و حرص را گو خون‌گری
[B][M1]چند روز آرام‌کن با دوستان در شهر خویش[M2]تا هم ایشان از تو و هم تو ز دولت برخوری
[B][M1]ای بزرگی کز پی مدح و ثنای تو همی[M2]روز و شب بر من ثنا گوید روان عنصری
[B][M1]شد بزرگ از جاه تو جاه من اندر روزگار[M2]شد بلند از نام تو نام من اندر شاعری
[B][M1]تا زند باد خزان بر شاخ زر خسروی[M2]تا کند باد صبا در باغ نقش آزری
[B][M1]جاودان بادی چو آب و آذر و چون باد و خاک[M2]در بقای عیسوی و دولت اسکندری
[B][M1]زان کجا با این چنین لطف و وقار و طبع و رای[M2]دهر را بهتر ز خاک و باد و آب و آذری
[A]
[B][M1]حبذا بزمی کزو هردم دگرگون زیوری[M2]آسمان بر عالمی بندد زمین بر کشوری
[B][M1]کشوری و عالمی را هم زمین هم آسمان[M2]از چنین بزمی تواند داد هردم زیوری
[B][M1]مجلس کو دعوی فردوس را باطل کند[M2]گر میان هر دو بنشانند عادل داوری
[B][M1]با هوای سقف او رونق نبیند نافه‌ای[M2]با زمین صحن او قیمت نیابد عنبری
[B][M1]در خیال نقش بت‌رویان او واله شوند[M2]گر ز دور هر گریبان سر برآرد آزری
[B][M1]جنتست آن عرصه گر بی‌وعده یابی جنتی[M2]کوثرست آن باده گر مستی فزاید کوثری
[B][M1]ساغرش پر بادهٔ رنگین چنان آید به چشم[M2]کز میان آب روشن برفروزی آذری
[B][M1]آتش سیال دیدستی در آب منجمد[M2]گر ندیدستی بخواه از ساقیانش ساغری
[B][M1]هست مصر جامع هستی از آن خارج نیافت[M2]روزگار از عرصهٔ او یک عرض را جوهری
[B][M1]آسمان دیگر است از روی رتبت گوییا[M2]واندرو هر ساکنی قایم مقام اختری
[B][M1]آفتاب و ماه او پیروزشاه و صاحبند[M2]شه سلیمان عنصری دستور آصف گوهری
[B][M1]دیر مان ای حضرتی کز سعی بنای سپهر[M2]خاک را حاصل نخواهد گشت مثلث دیگری
[B][M1]تا چه عالی حضرتی کاین آفتاب خسروی[M2]هر زمان از سدهٔ قصر تو سازد خاوری
[B][M1]آفتابی گر بخواهد برگشاید نور اوی[M2]جاودان از نیم‌روز اندر شب گیتی دری
[B][M1]گر کواکب را مسلم گشتی این عالی سپهر[M2]هریکی بودندی اندر فوج دیگر چاکری
[B][M1]جرم کیوان آن معمر هندوی باریک‌بین[M2]پاسبان تو نشاندی هر شبی بر منظری
[B][M1]مشتری اندر ادای خطبهٔ این خسروی[M2]معتکف بنشسته بودی روز و شب بر منبری
[B][M1]والی عقرب ز بهر منع و رد حادثات[M2]بر درش بودی به هر دستی کشیده خنجری
[B][M1]زهره اندر روزهای عیش و خلوتهای شب[M2]بسته بودی خویشتن بر دامن خنیاگری
[B][M1]تیر مستوفی به دیوان در چو شاگردان او[M2]می‌بریدی کاغذی یا می‌شکستی دفتری
[B][M1]ای خداوندی که تا بیخ صنایع شاخ زد[M2]شاخ هستی را ندادند از تو کاملتر بری
[B][M1]آسمان قدری که صاحب افسر گردون نیافت[M2]ملک آب و خاک را همچون تو صاحب افسری
[B][M1]چون لب ساغر بخندد هر ندیمت صاحبی[M2]چون سر خنجر بگرید هر غلامت قیصری
[B][M1]جام و خنجر چون تو یک صاحب قران هرگز ندید[M2]بزم را سائل نوازی رزم را کین‌آوری
[B][M1]بوستان ملک را چه از شبیخون خزان[M2]تا چو چشم بخت تو بیدار دارد عبهری
[B][M1]گر شود پاس تو در ملک طبیعت محتسب[M2]آسمان انگشت ننهد تا ابد بر منکری
[B][M1]ور نشاندی نائبی بر چارسوی آسمان[M2]زهره هرگز درنیاید نیز جز با چادری
[B][M1]ابر می‌بارید روزی پیش دستت بی‌خبر[M2]برق می‌خندید و می‌گفت اینت عاقل مهتری
[B][M1]ابر اگر از فتحباب دستت آبستن شود[M2]قطرهٔ باران کند از هر حشیشی عرعری
[B][M1]معن و حاتم گر بدیدندی دل و دست ترا[M2]هریکی بر بخل آن دیگر نوشتی محضری
[B][M1]در چنان دوران که عمری در سه کشور بلکه بیش[M2]ز ایمنی زادن سترون شد چو گردون مادری
[B][M1]بالش عالیت سد فتنه شد ورنه کجا[M2]پهلویی در ایمنی هرگز نسودی بستری
[B][M1]دختران روزگارند این حوادث وین بتر[M2]کو چو زاید دختری دخترش زاید دختری
[B][M1]روز هیجا کز خروش و گرد جیشت سایه را[M2]تا سوار خویش را یابد بباید رهبری
[B][M1]از پس گرد سپه برق سنان آبدار[M2]همچنان باشد که اندر پردهٔ شب اخگری
[B][M1]آسمان ابریق شریان را گشاید نایژه[M2]تا بشوید روزگار از گرد هیجا خنجری
[B][M1]هر کمان ابری بود بارنده پیکان ژاله‌وار[M2]هر سنان برقی شود هر بارگیری صرصری
[B][M1]چون بجنبانی عنان صرصر که پیکرت[M2]بانگ شب خوش باد جان برخیزد از هر پیکری
[B][M1]لشکری را هیزم دوزخ کنی در ساعتی[M2]ای تو تنها هم پناه لشکر و هم لشکری
[B][M1]اژدهای رمح تو خلقی به یک دم درکشد[M2]وانگهی فربه نگردد اینت معجز لاغری
[B][M1]عقل با رمح تو فتوی می‌دهد اکنون که چوب[M2]شاید ار ثعبان شود بی‌معجز پیغمبری
[B][M1]خنجرت سبابهٔ پیغمبرست از خاصیت[M2]زان به هر ایما چو مه از هم بدرد مغفری
[B][M1]با چنین اعجاز کاندر خنجر تو تعبیه است[M2]بر سر خصم لعین چه مغفری چه معجری
[B][M1]بر زبان خنجرت روزی به طنازی برفت[M2]کاسمان چون من نیارد هیچ نصرت پروری
[B][M1]گفت نصرت نی مرا بازوی شه می‌پرورد[M2]لاجرم هر ذوالفقاری را بباید حیدری
[B][M1]خسروا من بنده را در مدت این هفت ماه[M2]گر میسر گشتی اندر هفت کشور یاوری
[B][M1]تا مرا از لجهٔ دریای حرمان دوست‌وار[M2]فی‌المثل بر تخته‌ای بردی کشان یا معبری
[B][M1]هستمی از بس که سر بر آستانت سودمی[M2]چون دگر ابنای جنس خویش اکنون سروری
[B][M1]لیکن از بس قصد این ناقص عنایت روزگار[M2]مانده‌ام در قعر دریای عنا چون لنگری
[B][M1]روزگار این جنس با من بس که دارد قصدها[M2]آن چنان بی‌رحمتی نامهربانی کافری
[B][M1]هم توانستی گرم شاکر ترک زین داشتی[M2]تا نبودی چون منش باری شکایت گستری
[B][M1]تا صبا از سر جهان را هر بهاری بی‌دریغ[M2]در کنار دایهٔ گردون نهد چون دلبری
[B][M1]بی‌دریغت باد ملک اندر کنار خسروی[M2]تا نیاید گردش ایام را پیدا سری
[B][M1]خصم چون پرگار سرگردان و رای صایبت[M2]استوای کارهای ملک را چون مسطری
[B][M1]آسمان ملک را دایم تو بادی آفتاب[M2]از سعود آسمان گردت مجاور معشری
[A]
[B][M1]ای ترا گشته مسخر حشم دیو و پری[M2]کوش تا آب سلیمان پیمبر نبری
[B][M1]زانکه در نسبت ملک تو که باقی بادا[M2]هست امروز همان رتبت پیغامبری
[B][M1]تویی آن سایهٔ یزدان که شب چتر تو کرد[M2]آنکه در سایهٔ او روز ستم شد سپری
[B][M1]نامهٔ فتح تو سیاره به آفاق برد[M2]که بشارت بر فتح تو نشاید بشری
[B][M1]خسروا قاعدهٔ ملک چنان می‌فکنی[M2]ملکا جادهٔ انصاف چنان می‌سپری
[B][M1]که بدین سدهٔ ناموس فریدون بکنی[M2]که بدان پردهٔ آواز کسری بدری
[B][M1]تو که صد سد سکندر کنی از گرد سپاه[M2]خویشتن را سزد ار صد چو سکندر شمری
[B][M1]ای موازی نظر رای ترا نقش قدر[M2]چه عجب ناقد اسرار قضا و قدری
[B][M1]رای اعلای ترا کشف شود حالت بلخ[M2]گر برحمت سوی آباد و خرابش نگری
[B][M1]در زوایاش همه طایفه‌ای منقطعند[M2]بوده خواهان تو عمری به دعای سحری
[B][M1]تو سلیمانی و این طایفه موران ضعیف[M2]همه از خانه برون و همه از دانه بری
[B][M1]ظاهر و باطن ایشان همه پای ملخ است[M2]چو شود کز سر پای ملخی درگذری
[A]
[B][M1]ای مسلمانان فغان از دور چرخ چنبری[M2]وز نفاق تیر و قصد ماه و سیر مشتری
[B][M1]کار آب نافع اندر مشرب من آتشیست[M2]شغل خاک ساکن اندر سکنهٔ من صرصری
[B][M1]آسمان در کشتی عمرم کند دایم دو کار[M2]وقت شادی بادبانی گاه انده لنگری
[B][M1]گر بخندم وان به هر عمریست گوید زهرخند[M2]ور بگریم وان همه روزیست گوید خون‌گری
[B][M1]بر سر من مغفری کردی کله وان درگذشت[M2]بگذرد بر طیلسانم نیز دور معجری
[B][M1]روزگارا چون ز عنقا می‌نیاموزی ثبات[M2]چون زغن تا چند، سالی مادگی سالی نری
[B][M1]به بیوسی از جهان دانی که چون آید مرا[M2]همچنان کز پار گین امید کردن کوثری
[B][M1]از ستمهای فلک چندانکه خواهی گنج هست[M2]واثقم زیرا که با من هم بدین گنبد دری
[B][M1]گوییا تا آسمان را رسم دوران آمده است[M2]داده‌اندی فتنه را قطبی بلا را محوری
[B][M1]گر بگرداند به پهلو هفت کشور مر ترا[M2]یک دم از مهرت نگوید کز کدامین کشوری
[B][M1]بعد ما کاندر لگدکوب حموادث چند سال[M2]بخت شومم حنجری کردست و دورش خنجری
[B][M1]خیر خیرم کرد صاحب تهمت اندر هجو بلخ[M2]تا همی گویند کافر نعمت آمد انوری
[B][M1]قبهٔ اسلام را هجو ای مسلمانان که گفت[M2]حاش لله بالله ار گوید جهود خیبری
[B][M1]آسمان ار طفل بودی بلخ کردی دایگیش[M2]مکه داند کرد معمور جهان را مادری
[B][M1]افتخار خاندان مصطفی در بلخ و من[M2]کرده هم سلمانی اندر خدمتش هم بوذری
[B][M1]مجد دین بوطالب آن عالم که گمره شد درو[M2]عقل کل آن کرده از بیرون عالم ازهری
[B][M1]آن نظام دولت و دین کانتظام عدل او[M2]در دل اغصان کند باد صبا را رهبری
[B][M1]آنکه نابینای مادرزاد اگر حاضر شود[M2]در جبین عالم آرایش ببیند مهتری
[B][M1]در پناه سدهٔ جاه رعیت‌پرورش[M2]بر عقاب آسمان فرمان دهد کبک دری
[B][M1]هم نبوت در نسب هم پادشاهی در حسب[M2]کو سلیمان تا در انگشتش کند انگشتری
[B][M1]مسند قاضی القضاة شرق و غرب افراشته[M2]آنکه هست از مسندش عباسیان را برتری
[B][M1]آنکه پیش کلک و نطقش آن دو سحر آنگه حلال[M2]صد چو من هستند چون گوساله پیش سامری
[B][M1]آب و آتش را اگر در مجلسش حاضر کنند[M2]از میان هر دو بردارد شکوهش داوری
[B][M1]کو حمیدالدین اگر خواهی که وقتی در دو لفظ[M2]مطلقا هرچ آن حمیدست از صفتها بشمری
[B][M1]در زمان او هنر نشگفت اگر قیمت گرفت[M2]گوهرست آری هنر او پادشاه گوهری
[B][M1]خواجهٔ ملت صفی‌الدین عمر در صدر شرع[M2]آنکه نبود دیو را با سایهٔ او قادری
[B][M1]مفتی مشرق امام مغرب آنک از رتبتش[M2]عرش زیبد منبرش کوتاه کردی منبری
[B][M1]حکم دین هر ساعت از فتوای او فربه‌ترست[M2]دیده‌ای فربه کنی چون کلک او از لاغری
[B][M1]احتساب تقوی او دید ناگه کز کسوف[M2]آفتاب اندر حجاب مه شد از بی‌چادری
[B][M1]از رخش هر روز فال مشتری گیرد جهان[M2]کیست آن‌کو نیست فال مشتری را مشتری
[B][M1]ذوالفقار نطق تاج‌الدین شریعت را به دست[M2]آن به معنی توامان با ذوالفقار حیدری
[B][M1]بلبل بستان دین کز وجد مجلسهای او[M2]صبح را چون گل طبیعت گشت پیراهن دری
[B][M1]توبه کردندی اگر دریافتندی مجلسش[M2]هم مه از نمامی و هم زهره از خنیاگری
[B][M1]من نمی‌دانم که این جنس از سخن را نام چیست[M2]نی نبوت می‌توانم گفتنش نی ساحری
[B][M1]ساقیان لهجهٔ او چون شراب اندر دهند[M2]هوش گوید گوش را هین ساغری کن ساغری
[B][M1]بازوی برهان ز تقریر نظام‌الدین قویست[M2]آنکه از تعظیم کردی جبرئیلش چاکری
[B][M1]آنکه بر اسرار شرع اندر زمان واقف شوی[M2]از ورقهای ضمیرش یک ورق گر بنگری
[B][M1]نامدی اوراق اطباق فلک هرگز تمام[M2]گر ضمیر او نکردی علم دین را دفتری
[B][M1]وارثان انبیا اینک چنین باشند کوست[M2]علم و تقوی بی‌نهایت پس تواضع بر سری
[B][M1]در ثنای او اگر عاجز شوم معذور دار[M2]تا کجا باشد توان دانست حد شاعری
[B][M1]لاشهٔ ما کی رسد آنجا که رخش او کشند[M2]کاروانی کی رسد هرگز به گرد لشکری
[B][M1]با چنین سکان که گر از قدرشان عقدی کنند[M2]فارغ آید چرخ اعظم از چه از بی‌زیوری
[B][M1]هجو گویم بلخ را هیهات یارب زینهار[M2]خود توان گفتن که زنگارست زر جعفری
[B][M1]بالله ار بر من توان بستن به مسمار قضا[M2]جنس این بدسیرتی یا نوع این بدگوهری
[B][M1]خاتم حجت در انگشت سلیمان سخن[M2]افترا کردن بدو درگیرد از دیو و پری
[B][M1]باز دان آخر کلام من ز منحول حسود[M2]فرق کن نقش الهی را ز نقش آزری
[B][M1]عیش من زین افترا تلخی گرفت و تو هنوز[M2]چربک او همچنان چون جان شیرین می‌خوری
[B][M1]مرد را چون ممتلی شد از حسد کار افتراست[M2]بد مزاجان را قی افتد در مجالس از پری
[B][M1]چون مر او را واضع خر نامه گیرد ریش گاو[M2]گاو او در خرمن من باشد از کون خری
[B][M1]آن نمی‌گویم که در طی زبان ناورده‌ام[M2]آن هجا کان نزد من بابی بود از کافری
[B][M1]گر به خاطر بگذرانیدستم اندر عمر خویش[M2]یابیم چونان که گرگ یوسف از تهمت بری
[B][M1]جاودان بیزارم از ذاتی که بیزاری ازو[M2]هست در بازار دین صراف جان را بی‌زری
[B][M1]آن توانایی و دانایی که در اطوار غیب[M2]دام بدبختی نهاد و دانهٔ نیک‌اختری
[B][M1]آنکه تاثیر صبای صنع او را آمدست[M2]گل‌فشان اختران بر گنبد نیلوفری
[B][M1]آنکه خار اژدها دندان عقرب نیش را[M2]شحنگی دادست بر اقطاع گلبرگ طری
[B][M1]تا به زلف سایهٔ شب خاک را تزیین نداد[M2]روز بر گوش شفق ننهاد زلف عنبری
[B][M1]باز شد چون قدرتش گیسوی شب را شانه کرد[M2]در خم ابروی گردون دیدهای عبهری
[B][M1]بزم صنعش را زنیلوفر چو گردون عود سوخت[M2]آفتاب و آب کرد این آتشی آن مجمری
[B][M1]آنکه اندر کارگاه کن فکان ابداع او[M2]بی‌اساس مایه‌ای از مایهای عنصری
[B][M1]داد یک عالم بهشتی روز ازرق‌پوش را[M2]خوشترین رنگی منور بهترین شکلی‌گری
[B][M1]وآنکه عونش بر تن ماهی و بر فرق خروس[M2]پیرهن را جوشنی داد و کله را مغفری
[B][M1]آنکه گر آلای او را گنج بودی در عدد[M2]نیستی جذر اصم را غبن گنگی و کری
[B][M1]آنکه بر لوح زبانها خط اول نام اوست[M2]این همی گوید اله آن ایزد و آن تنگری
[B][M1]آنکه از ملکش خراسی دیده باشی بیش نه[M2]گر روی بر بام این سقف بدین پهناوری
[B][M1]آنکه قهرش داد انجم را شیاطین افکنی[M2]وانکه لطفش داد آتش را سمندر پروری
[B][M1]آنکه در امعای کرمی از لعاب چند برگ[M2]کار او باشد نهادن کارگاه ششتری
[B][M1]آنکه در احشای زنبوری کمال رافتش[M2]نوش را با نیش داد از راه صحبت صابری
[B][M1]آنکه از تجویف نالی ساقی احسان او[M2]جام گه خوزی نهد بر دستها گه عسکری
[B][M1]آنکه چون بر آفرینش سرفرازی کرد عقل[M2]گفت می را گوشمالش ده به دست مسکری
[B][M1]آنکه ترک یک ادب بر پیشگاه حضرتش[M2]وقف کرد ابلیس را بر آستان مدبری
[B][M1]آنکه آدم را عصی آدم ز پا افکنده بود[M2]گرنه از ثم اجتباه اوش دادی یاوری
[B][M1]آنکه قوم نوح را از تندباد لاتذر[M2]دردودم کرد از زمین آسیب قهرش اسپری
[B][M1]آنکه چون خلوت سرای خلتش خالی کند[M2]شعله ریحانی کند آنجا نه اخگر اخگری
[B][M1]آنکه دشتی جادویی را در عصایی گم کند[M2]یک شبان از ملک او بی‌تهمت مستنکری
[B][M1]آنکه نیل مادری بر چهرهٔ مریم کشید[M2]حفظ او بی‌آنکه باطل شد جمال دختری
[B][M1]آنکه از مهری که بودی مصطفی را برکتف[M2]مهر کردست از پس عهدش در پیغمبری
[B][M1]آنکه از ایمای انگشتش دو گیسو بند کرد[M2]از چه از یک آینه بر سقف چرخ چنبری
[B][M1]آنکه بر دعویش چون برهان قاطع خواستند[M2]در زبان سوسمار آورد حجت گستری
[B][M1]آنکه گر بر اسب فکرت جاودان جولان کنی[M2]از نخستین آستان حضرتش درنگذری
[B][M1]آنکه هم در عقل ممنوعست و هم در شرع شرک[M2]جز به ذاتش گر به عزم وقصد سوگندی خوری
[B][M1]اندرین سوگند اگر تاویل کردم کافرم[M2]کافری باشد که در چون من کسی این ظن بری
[B][M1]خود بیا تا کج نشینم راست گویم یک سخن[M2]تا ورق چون راست بنیان زین کژیها بستری
[B][M1]چون مرا در بلخ هم از اصطناع اهل بلخ[M2]دق مصری چادری کردست و رومی بستری
[B][M1]بر سر ملکی چنان فارغ نباشد کس چو من[M2]حبذا ملکی که باشد افسرش بی‌افسری
[B][M1]دی ز خاک خاوران چون ذره مجهول آمده[M2]گشته امروز اندرو چون آفتاب خاوری
[B][M1]با چنانها این چنینها زاید از خاطر مرا[M2]ای عجب از آب خشکی آید از آتش تری
[B][M1]این همه بگذار آخر عاقلم در نفس خویش[M2]کادمی را عقل هست از ممکنات اکثری
[B][M1]پس چه گویی هجو گویم خطه‌ای راکز درش[M2]گر درآید دیو بنهد از برون مستکبری
[B][M1]تا تو فرصت‌جوی گردی وز کمین‌گاه حسد[M2]غصهٔ ده ساله را باری به صحرا آوری
[B][M1]هیچ عاقل این کند جز آنکه یکسو افکند[M2]اصل نیکو اعتقادی، رسم نیکو محضری
[B][M1]دشمنان را مایه دادن نزد من دانی که چیست[M2]جمع کردن موش دشتی با پلنگ بربری
[B][M1]مستقیم احوال شو تا خصم سرگردان شود[M2]بس که پرگاری کند او چون تو کردی مسطری
[B][M1]این دقایق من چنان ورزم که از بی‌فرصتی[M2]سکته گیرد این و آن گر بوفراس و بحتری
[B][M1]از عقاب و پوستینش گر نگوید به بود[M2]گرچه در دریا تواند کرد خربط گازری
[B][M1]چند رنجی کز قبولم تازه شاخی می‌دمد[M2]هرکجا پنداری ای مسکین که بیخی می‌بری
[B][M1]رو که از یاجوج بهتان رخنه هرگز کی فتد[M2]خاصه در سدی که تاییدش کند اسکندری
[B][M1]یک حکایت بشنوی هم از زبان شهر خویش[M2]تا در این اندیشه باری راه باطل نسپری
[B][M1]دی کسی در نقص من گفت او غریب شهر ماست[M2]بلخ گفت اینهم کمال اوست چند ار منکری
[B][M1]او غریب اندر جهان باشد چو از رتبت مرا[M2]آسمان هر ساعتی گوید زمین دیگری
[B][M1]خاک پای اهل بلخم کز مقام شهرشان[M2]هست بر اقران خویشم هم سری هم سروری
[B][M1]حبذا تاریخ این انشا که فرمانده به بلخ[M2]رایت طغرل تکینی بود و رای ناصری
[A]
[B][M1]زهی کلک تو اندر چشم دولت کحل بیداری[M2]به عونش کرده مدتها جهانداران جهانداری
[B][M1]مجیر دولت و دنیا و اندر دیدهٔ دولت[M2]ز رای تست بینایی ز بخت تست بیداری
[B][M1]جهان مهر و کینت وجه ساز نعمت و محنت[M2]سپهر عفو و خشمت نقشبند عزت و خواری
[B][M1]به آسانی فکندی سایهٔ حشمت بر آن پایه[M2]که نور آفتاب آنجا نگردد جز به دشواری
[B][M1]بزرگیهات را روزی تصور کرد عقل کل[M2]نهایت را درو سرگشته دید از چه ز بسیاری
[B][M1]اگر بر گوهر می سایه‌ای افتد ز پاس تو[M2]نبیند تا قیامت هیچ مستی پشت هشیاری
[B][M1]وگر داند که تشریف قبول خدمتت یابد[M2]ستاند سایه از پس رفتن خصم تو بیزاری
[B][M1]تو آن صدری که عالم را کمال آمد وجود تو[M2]نگر تا خویشتن را کمتر از عالم نپنداری
[B][M1]در اوصاف تو عاجز گشته‌ام یارب کجا یابم[M2]کسی کاندر بیابان این دهد طبع مرا یاری
[B][M1]ز لطف آن کرده‌ای با جان غمناکم که در شبها[M2]کند با کشتهای تشنه بارانهای آذاری
[B][M1]به تشریف زیارت رتبتی دادی مرا کاکنون[M2]چو اقبال تو در عالم نمی‌گنجم ز جباری
[B][M1]مرا اندازهٔ تمهید عذر آن کجا باشد[M2]ولیکن چون کنم لنگی همی پویم به رهواری
[B][M1]ترا لطف تو داعی بود اگرنه کس روا دارد[M2]که رخت کبریا هرگز به چونان کلبه‌ای آری
[B][M1]نزولت نزد من بود ای پیت از پی مبارک‌تر[M2]نزول مصطفی نزدیک بو ایوب انصاری
[B][M1]همین می‌کن که جاویدان مدد باد از توفیقت[M2]که هرگز کس پشیمانی ندیدست از نکوکاری
[B][M1]سه عادت داری اندر جملهٔ ادیان پسندیده[M2]یکی رادی دگرچه راستی پس چه کم آزاری
[B][M1]الا تا خاک را از گوهرش خیزد گران سنگی[M2]الا تا باد را از عنصرش زاید سبکساری
[B][M1]روانی باد فرمان ترا چون آب در گیتی[M2]که چون آتش به برتر بودن ازگیتی سزاواری
[B][M1]بمان چندان که گیتی عمر در عهد تو بگذارد[M2]که تا دوران گیتی را به کام خویش بگذاری
[B][M1]موافق مضطرب از نکبتی نه از طربناکی[M2]مخالف سرخ‌رو از نعمتی نه از نگونساری
[A]
[B][M1]ای ز تیغ تو در سرافرازی[M2]ملک ترکی و ملت تازی
[B][M1]روزگاری به حل و عقد و سزد[M2]به چنین روزگار اگر نازی
[B][M1]بحر سوزی چو در سخط رانی[M2]کان فشانی چو با کرم سازی
[B][M1]به سر تیغ ملک بستانی[M2]به سر تازیانه دربازی
[B][M1]به مباهات آسمان به صدا[M2]کرده با کوس تو هم‌آوازی
[B][M1]فتح رابا سپید مهرهٔ رزم[M2]بوده در موکب تو دمسازی
[B][M1]آسمانت شکارگاه مراد[M2]واختران بازهای پروازی
[B][M1]روز هیجا که ترکیان گردند[M2]زیر ران مبارزان تازی
[B][M1]تیغ بینی زمرد و مرد از تیغ[M2]هر دو نازان ز روی دمسازی
[B][M1]زلف پرچم نگارد اندر چشم[M2]شکل جرارهای اهوازی
[B][M1]باشد از روی نسبت و صولت[M2]سوی دشمن چو حمله آغازی
[B][M1]تیغ تو تیغ حیدر عربی[M2]کوس او طبل حیدر رازی
[B][M1]چون گشاد تو در هوای نبرد[M2]کرد شاهین فتح پروازی
[B][M1]نوک پیکانت بر فلک دوزد[M2]حکم آینده را به طنازی
[B][M1]مرگ در خون کشته غوطه خورد[M2]گر در آن کر و فر درو یازی
[B][M1]تو که از رعد کوس و برق سنان[M2]در دل دیو راز بگدازی
[B][M1]در چنان موقفی ز حرص سخا[M2]خصم را در سؤال بنوازی
[B][M1]ور ز تو جان رفته خواهد باز[M2]به سر نیزه در وی اندازی
[B][M1]ملک می‌کرد با ظفر یک روز[M2]فتنه را در سکوت غمازی
[B][M1]کاین چنین خصم در کمین و تو باز[M2]فارغ از هر سویی همی تازی
[B][M1]رونق کار من که خواهد داد[M2]گر تو روزی به من نپردازی
[B][M1]ظفر آواز داد و گفت ای ملک[M2]چه حذوریست این و مجتازی
[B][M1]سایهٔ ایزد آفتاب ملک[M2]آن ظفرپیشه خسرو غازی
[B][M1]شاه سنجر که کار خنجر اوست[M2]فتنه‌سوزی و عافیت‌سازی
[B][M1]آنکه چون آتش سنانش را[M2]باد حمله دهد سرفرازی
[B][M1]فتح بینی که با زبانهٔ او[M2]چون سمندر همی کند بازی
[B][M1]آنکه در ظل رایتش عمریست[M2]تا به نهمت همی سرافرازی
[B][M1]وانکه بر طرف رستهٔ عدلش[M2]شیر دکان ستد به خرازی
[B][M1]وانکه در مصر جامع ملکش[M2]قرص خورشید کرد خبازی
[B][M1]ای زمان تو بی‌تناسخ نفس[M2]کبک را داده در هنر بازی
[B][M1]وی ز خرج کفت مجاهز کان[M2]کرده با آفتاب انبازی
[B][M1]تا خزان و بهار توبه نکرد[M2]این ز صرافی آن ز بزازی
[B][M1]باغ ملک ترا مباد خزان[M2]تا درو چون بهار بگرازی
[A]
[B][M1]ای رفته به فرخی و فیروزی[M2]باز آمده در ضمان به‌روزی
[B][M1]بر لالهٔ رمح و سبزهٔ خنجر[M2]در باغ مصاف کرده نوروزی
[B][M1]چون تیر نهاده کار عالم را[M2]یک ساعت در کمان تو گوزی
[B][M1]تو ناصر دینی و ازین معنی[M2]یزدان همه نصرتت کند روزی
[B][M1]در حمله درنده‌ای و دوزنده[M2]صف می‌دری و جگر همی دوزی
[B][M1]پروانه سمندر ظفر باشد[M2]چون مشعلهٔ سنان بیفروزی
[B][M1]فرزین بنهی به طرح رستم را[M2]آنجا که به لعب اسب کین‌توزی
[B][M1]صد شه به پیاده پی براندازد[M2]آنرا که تو بازیی بیاموزی
[B][M1]می‌ساز به اختیار من بنده[M2]تا خرمن فتنها همی سوزی
[B][M1]ای روز مخالفانت شب گشته[M2]می خور به مراد خود شبانروزی
[A]
[B][M1]ای کرده ز تیغت فلک تحاشی[M2]فتحت ز حشم نصرت از حواشی
[B][M1]پیروزی و شاهی ترا مسلم[M2]بر جملهٔ آفاق بی‌تحاشی
[B][M1]در بندگی تو سپهر و ارکان[M2]یکسان شده از روی خواجه تاشی
[B][M1]هندوی تو یعنی که جرم کیوان[M2]بهرام فلک را وثاق باشی
[B][M1]پیشانی شیر فلک خراشد[M2]روباه درت آسمان خراشی
[B][M1]از سایهٔ رایت زمانه پوشی[M2]وز دامن همت ستاره پاشی
[B][M1]گر هندسهٔ مدح تو نبودی[M2]قادر که شدی بر سخن تراشی
[B][M1]ای روز جهان از تو عید دولت[M2]آن روز مبادا که تو نباشی
[A]
[B][M1]یافت احوال جهان رونق جاویدانی[M2]چرخ بنهاد ز سر عادت بی‌فرمانی
[B][M1]در زمان دو سپهدار که از گرد سپاه[M2]بر رخ روز درآرند شب ظلمانی
[B][M1]باز در معرکه چون صبح سنان‌شان بدمد[M2]دل شب همچو رخ روز شود نورانی
[B][M1]دو جهان‌گیر و دو کشور ده و اقلیم سنان[M2]نه به یک ملک به صد ملک جهان ارزانی
[B][M1]عضد دولت و دین آن همه افریدونی[M2]ناصر ملت و ملک این همه نوشروانی
[B][M1]رای آن بر افق عدل کند خورشیدی[M2]قدر این بر فلک ملک کند کیوانی
[B][M1]عدل‌شان گویی خاصیت لاحول گرفت[M2]چون قضا تهنیه‌شان گفت به گیتی‌بانی
[B][M1]زانکه در سایهٔ او می‌نتواند که زند[M2]هیچ شیطان ستم نیز دم شیطانی
[B][M1]پاسشان حبس زمین است و درو قارون‌وار[M2]فتنه و جور و ستم هر سه شده زندانی
[B][M1]گر زمین را همه در سایهٔ انصاف کشند[M2]جغد جاوید ببرد طمع از ویرانی
[B][M1]ور جهان را گره ابروی کین بنمایند[M2]بگریزد ز جهان صورت آبادانی
[B][M1]ور به چشم کرمی جانب بالا نگرند[M2]چرخ بیرون شود از ورطهٔ سرگردانی
[B][M1]ور ز فغفور و ز قیصر مثلا یاد کنند[M2]هر دو بر خاک نهند از دو طرف پیشانی
[B][M1]گشته بخشودن ایشان سبب آسایش[M2]گشته بخشیدن ایشان سبب آسانی
[B][M1]بزم ایشان چو بهشتست که بر درگه او[M2]مرحباگویان اقبال کند رضوانی
[B][M1]رزم ایشان چو سعیرست که در حفرهٔ او[M2]اخسئوا خوانان شمشیر کند نیرانی
[B][M1]هر کجا ژاله زند ابر کمانشان بینی[M2]موجها خاسته از خون عدو طوفانی
[B][M1]تا جه ابریست کمانشان که چو باران بارد[M2]آسمان بر سر خورشید کشد بارانی
[B][M1]تیغشان گر به ضیافت چو خلیل‌الله نیست[M2]دام و دد را چکند روز وغا مهمانی
[B][M1]دستشان گر ید بیضای کلیم‌الله نیست[M2]چکند رمح درو همچو عصا ثعبانی
[B][M1]شکل توقیع مبارکشان تقدیر بدید[M2]گفت برنامهٔ ما چون نکنی عنوانی
[B][M1]ملکشان را مدد از جغری و طغرل کم نیست[M2]زان امیری برسیدند بدین سلطانی
[B][M1]ملک یزدان به غلط کی دهد آخر سریست[M2]اندرین ملک بدین منتظمی تا دانی
[B][M1]هرچه یزدان ندهد بخت و فلک هم ندهد[M2]کار آن مرتبه دارد که بود یزدانی
[B][M1]مدح ایشان به سزا چرخ نیارد گفتن[M2]انوری داد بده رو که تو هم نتوانی
[B][M1]لیک با این همه ای در بر روح سخنت[M2]روح بی‌فایده اندر سخن روحانی
[B][M1]گرچه در انشی نظمی که در ایشان گویی[M2]راه بر قافیه می گم شود از حیرانی
[B][M1]مصطفی سیرتی و هردو بدان آوردت[M2]که در این ملک همه عمر کنی حسانی
[B][M1]تاکه بر چارسوی عالم کونست و فساد[M2]روی نرخ امل خلق سوی ارزانی
[B][M1]عدل ایشان سبب عافیت عالم باد[M2]ملک را عدل دهد مدت جاویدانی
[B][M1]کار گیتی همه فرمانبری ایشان باد[M2]کار ایشان به جهان در همه فرمان رانی
[A]
[B][M1]دلم ای دوست تو داری دانی[M2]جان ببر نیز که می‌بتوانی
[B][M1]به دلی صحبت تو نیست گران[M2]چه حدیثست به جان ارزانی
[B][M1]گویمت بوسه مرا گویی جان[M2]این بده تا مگر آن بستانی
[B][M1]گویم این نیست بدان دشواری[M2]گویی آن نیست بدین آسانی
[B][M1]نی گرم بوسه دهی جان منی[M2]که گرم جان ببری هم جانی
[B][M1]گاهم از عشوره‌گری می‌خوانی[M2]گاهم از طیره‌گری می‌رانی
[B][M1]گرچه در پای تو افتم چه شود[M2]گر سری در سخنم جنبانی
[B][M1]با فلک یار مشو در بد من[M2]ای به هر نیکویی ارزانی
[B][M1]که چو از حد ببری فاش کنم[M2]قصهٔ درد ز بی‌درمانی
[B][M1]تا ترا از سر من باز کند[M2]مجد دین بوالحسن عمرانی
[B][M1]آنکه از رای کند خورشیدی[M2]وانکه از قدر کند کیوانی
[B][M1]آنکه لطفش مدد آبادی[M2]وانکه قهرش سبب ویرانی
[B][M1]آنکه در حبس سیاست دارد[M2]فتنه و جور و ستم زندانی
[B][M1]بندهٔ نعمت او هر انسی[M2]بستهٔ طاعت او هر جانی
[B][M1]ابرهای کرمش آذاری[M2]موجهای سخطش طوفانی
[B][M1]صورت مجلس او فردوسی[M2]سیرت حاجب او رضوانی
[B][M1]نز پی منع بود دربانش[M2]کز پی رسم بود دربانی
[B][M1]ای هنرهای تو افریدونی[M2]وی اثرهای تو نوشروانی
[B][M1]تویی آن‌کس که اگر قصد کنی[M2]خاک بر تارک چرخ افشانی
[B][M1]مایه از جود تو دارد نه ز طبع[M2]نامی و معدنی و حیوانی
[B][M1]تویی آن‌کس که اگر منع کنی[M2]باد را از حرکت بنشانی
[B][M1]اول فکرتی و آخر فعل[M2]آنی از هرچه توان گفت آنی
[B][M1]نه ز آسیب قضاکوب خوری[M2]نه به اشکال قدر درمانی
[B][M1]به سر کوی کمالت نرسد[M2]پای اندیشه ز سرگردانی
[B][M1]هر کجا نام وقار تو برند[M2]خاک بر خاک نهد پیشانی
[B][M1]هرکجا شرح صفای تو دهند[M2]آب آبی شود از حیرانی
[B][M1]در شکار از پی سائل تازی[M2]در نماز آیت احسان خوانی
[B][M1]آفتابی که رسد منفعتت[M2]به خرابی و به آبادانی
[B][M1]معنی از کلک تو گیرد نه ز عقل[M2]قوت ناطقهٔ انسانی
[B][M1]انتقامت نه ز پاداش و جزا[M2]همه کس داند و تو هم دانی
[B][M1]که نه آزردهٔ یک مکروهی[M2]که نه آلودهٔ یک احسانی
[B][M1]پیشی از دور به تمکین و جواز[M2]گرچه در دایرهٔ دورانی
[B][M1]برتر از نه فلکی در رفعت[M2]گرچه در حیز چار ارکانی
[B][M1]دامن امن تو دارد پنهان[M2]صدهزاران صفت شیطانی
[B][M1]کرم طبع تو دارد پیدا[M2]صد هزاران ملک روحانی
[B][M1]حزم سنگین تو دولت راهست[M2]بارهٔ محکم ناجسمانی
[B][M1]عرض پاک تو جهان ثالث[M2]عزم جزم تو قضای ثانی
[B][M1]ای نمودار حیات باقی[M2]روی بازار جهان فانی
[B][M1]بنده روزی دو گر از خدمت تو[M2]مانده محروم ز بی‌سامانی
[B][M1]به روانی و نفاذ فرمانت[M2]کان نرفتست ز نافرمانی
[B][M1]حکمها بود که مانع بودند[M2]بیشتر طالعی و یزدانی
[B][M1]گر بدین عذر نداری معذور[M2]دیگری دارم و آن کم دانی
[B][M1]تا که نقاش فلک ننگارد[M2]روز روشن چو شب ظلمانی
[B][M1]همه عمر از اثر دور فلک[M2]باد چون روز شبت نورانی
[B][M1]مدت عمر تو چون مدت دور[M2]بی‌کران از مدد نفسانی
[A]
[B][M1]اختیار سکندر ثانی[M2]زبدهٔ خاندان عمرانی
[B][M1]مجد دین خواجهٔ جهان که سزاست[M2]اگرش خواجهٔ جهان خوانی
[B][M1]کار دولت چنان بساخت که نیست[M2]جز که در زلف شب پریشانی
[B][M1]بیخ بدعت چنان بکند که دیو[M2]ملکی می‌کند نه شیطانی
[B][M1]آنکه از رای کرد خورشیدی[M2]وانکه از قدر کرد کیوانی
[B][M1]آنکه فیض ترحم عامش[M2]بر جهان رحمتیست یزدانی
[B][M1]نوبهار نظام عالم را[M2]دست او ابرهای نیسانی
[B][M1]کشت‌زار بقای دشمن را[M2]قهر او ژالهای طوفانی
[B][M1]آنکه زندان پاس او دارد[M2]چون حوادث هزار زندانی
[B][M1]رسم او کرده روی باطل و حق[M2]سوی پوشیدگی و عریانی
[B][M1]تا نه بس روزگار خواهی دید[M2]فتنه در عهدهٔ جهانبانی
[B][M1]نکند آسمان به دشواری[M2]آنچه عزمش کند بسانی
[B][M1]نامهای نفاذ حکمش را[M2]حکم تقدیر کرده عنوانی
[B][M1]در چنان کف عجب مدار که چوب[M2]از عصایی رسد به ثعبانی
[B][M1]قلمش معجزیست حادثه خوار[M2]خاصه در کارهای دیوانی
[B][M1]نکند مست طافح کینش[M2]جرعه از دردی پشیمانی
[B][M1]بدسگالش ز حرص مرگ بمرد[M2]چون طفیلی ز حرص مهمانی
[B][M1]مرگ جانش همی به جو نخرد[M2]از چه از غایت گران‌جانی
[B][M1]ای جهان از عنایت تو چنانک[M2]جغد را یاد نیست ویرانی
[B][M1]عدل تو راعی مسلمانان[M2]جاه تو حامی مسلمانی
[B][M1]بارگاه تو کرده فردوسی[M2]پرده‌دار تو کرده رضوانی
[B][M1]تو در آن منصبی که گر خواهی[M2]روز بگذشته باز گردانی
[B][M1]تو در آن پایه‌ای که گر به مثل[M2]کار بر وفق کبریا رانی
[B][M1]نایبی را بجای هر کوکب[M2]بر سپهری بری و بنشانی
[B][M1]چون بجنبی ز گوشهٔ مسند[M2]مسند ملکها بجنبانی
[B][M1]محسنی لاجرم ز قربت شاه[M2]دایم‌الدهر غرق احسانی
[B][M1]گرچه ارکان ملک یافته‌اند[M2]عز تشریفهای سلطانی
[B][M1]آن نه آنست با تو گویم چیست[M2]آصف و کسوت سلیمانی
[B][M1]ای چهل سال یک زمان کرده[M2]مصطفی معجز و تو حسانی
[B][M1]وانکه من بنده خواستم که کشم[M2]اندرین عقد گوهر کانی
[B][M1]بیتکی چند حسب و در هریک[M2]رمزکی شاعرانه پنهانی
[B][M1]از تو وز پادشاه و از تشریف[M2]عقل درهم کشیده پیشانی
[B][M1]گفت تشریف پادشا وانگه[M2]تو به وصفش رسی و بتوانی
[B][M1]هان و هان تا ترا عمادی‌وار[M2]از سر ابلهی و نادانی
[B][M1]درنیفتد حدیث مصحف و بند[M2]کان مثل نیست نیک تا دانی
[B][M1]این همی گوی کای ز کنه ثنات[M2]خاطرم در مضیق حیرانی
[B][M1]وی ز لطف خدایگان و خدا[M2]به چنین صد لطیفه ارزانی
[B][M1]وی در این تهنیت بجای نثار[M2]از در جان که بر تو افشانی
[B][M1]بنده از جان‌نثاری آوردست[M2]همه گوهر ولیک روحانی
[B][M1]او چو از جان ترا ثنا گوید[M2]جان‌فشانی بود ثناخوانی
[B][M1]تا که در من‌یزید دور بود[M2]روی نرخ امل به ارزانی
[B][M1]دور تو عمر باد و چندان باد[M2]کز امل داد بخت بستانی
[B][M1]بلکه از بی‌نهایتی چو ابد[M2]که نگنجد درو دو چندانی
[A]
[B][M1]ای عاقلهٔ چرخ به نام تو مباهی[M2]نام تو بهین وصف سپیدی و سیاهی
[B][M1]ای چهرهٔ ملک از قلم کاه‌ربایت[M2]لعلی که چو یاقوت نترسد ز تباهی
[B][M1]تا جاه عریض تو بود عارض این ملک[M2]گردون بودش عرصه و سیاره سپاهی
[B][M1]مسعودی و در دادن اقطاع سعادت[M2]چون طالع مسعود تویی آمر و ناهی
[B][M1]گر عرصهٔ شطرنج به عرض تو درآید[M2]دانی که پیاده چکند دعوی شاهی
[B][M1]ور نام جنینی مثلا در قلم آری[M2]ای لوح و قلم هر دو به نام تو مباهی
[B][M1]در عرض جهان دور نباشد که ز مادر[M2]با خود خروس آید و با جوشن ماهی
[B][M1]رای تو که از ملک شب فتنه برون برد[M2]با صبح قدر خاسته از روی پگاهی
[B][M1]جاه تو که در دائرهٔ دور نگنجد[M2]ایمن شده از طعنهٔ آسیب تباهی
[B][M1]با کلک تو منشی فلک را سخنی رفت[M2]کلک تو مصیب آمد و او مخطی و ساهی
[B][M1]آن کاه‌ربائیست که خاصیت جذبش[M2]بر چرخ دهد سبنله را صورت کاهی
[B][M1]یک عزم تو از عهدهٔ تایید برون نیست[M2]تایید کند هرچه کند فضل الهی
[B][M1]هر پیک تمنا که روان شد ز در آز[M2]ره سوی تو داند چکند مقصد راهی
[B][M1]قدر تو به اندازهٔ بینایی من نیست[M2]خود دیدن اشیا که توانست کماهی
[B][M1]این دانم اگر صورت جسمیش دهندی[M2]گردونش قبایی کندی مهر کلاهی
[B][M1]ای پشت جهانی قوی از قوت جاهت[M2]یارب که جهان را چه قوی پشت و پناهی
[B][M1]من بنده در این خدمت میمون که به عونش[M2]خضرای دمن کسب کند مهرگیاهی
[B][M1]دارم همه انواع بزرگی و فراغت[M2]خود می‌دهد این شعر بدین شکر گواهی
[B][M1]آن چیست ز انعام که در حق منت نیست[M2]هر ساعت و هر لحظه چه مالی و چه جاهی
[B][M1]با کار من آن کرد قبول تو کزین پیش[M2]با چشم پدر پیرهن یوسف چاهی
[B][M1]در تربیت مادح و در مالش دشمن[M2]گویی اثر طاعت و پاداش گناهی
[B][M1]تا کار جهان جمله چنان نیست که خواهند[M2]کارت به جهان در همه آن باد که خواهی
[B][M1]در مرتبت و خاصیت آن باد مدامت[M2]کز سعد بیفزایی وز نحس بکاهی
[B][M1]در خدمت تو تیر ز نواب ملازم[M2]در مجلس تو زهره ز اصحاب ملاهی
[A]
[B][M1]ای بر سر کتاب ترا منصب شاهی[M2]منشی فلک داده بر این قول گواهی
[B][M1]جاه تو و اقطاع جهان یوسف و زندان[M2]ذات تو و تجویف فلک یونس و ماهی
[B][M1]ناخورده مسیر قلمت وهن توقف[M2]نادیده نظام سخنت ننگ تناهی
[B][M1]نفس تو نفیس است در آن مرتبه کو هست[M2]بل نسخهٔ ماهیت اشیاست کماهی
[B][M1]زلف خط مشکین تو یک حلقه ندارد[M2]بی‌رایحهٔ خاصه ز اسرار الهی
[B][M1]با جذبهٔ نوک قلم کاه‌ربایت[M2]پذرفته هیولای سخن صورت کاهی
[B][M1]چون رایت سلطان ضمیر تو بجنبد[M2]تقدیر براند به اثر بر چو سپاهی
[B][M1]خصم ار به کمال تو تبشه نکند به[M2]خضرای دمن می‌چه‌کند مهر گیاهی
[B][M1]معلوم شد از عارضهٔ تو که کسی نیست[M2]بر چرخ سراسیمه مگر مخطی و ساهی
[B][M1]خوش باش که سیاره بر احرار نهد بند[M2]یاد آر ز سیاره و از یوسف چاهی
[B][M1]گفتی که مرا رشته چو در جنس تکسر[M2]گم کرد سر رشتهٔ صحبت ز تباهی
[B][M1]بودند بر من همه اصحاب مناصب[M2]وز جنس شما تا که به اصحاب ملاهی
[B][M1]الا تو و دانی که زیانیت نبودی[M2]از پرسش من بنده نه مالی و نه جاهی
[B][M1]بالله که به جان خدمت میمون تو خواهم[M2]وز لطف تو دانم که مرا نیز تو خواهی
[B][M1]لیکن ز وجود و عدم من چه گشاید[M2]گر باشم و گر نه نه فزایی و نه کاهی
[B][M1]ای رای تو آن روز که از غیرت او صبح[M2]هر روز ز نو جامه بدرد ز پگاهی
[B][M1]من چون رسم اندر شب حرمان به تو آخر[M2]تا ضد سپیدی بود ای خواجه سیاهی
[B][M1]تا از ستم انصاف پناهیست چنان باد[M2]حال تو که در عمر به غیری نه پناهی
[B][M1]لایق به کمال تو همین دید که تا حشر[M2]کی بر سر کتاب ترا منصب شاهی
[A]
[B][M1]زهی بگرفته از مه تا به ماهی[M2]سپاه دولت پیروز شاهی
[B][M1]جهانداری که خورشیدست و سایه[M2]یکی شاهنشهی دیگر الهی
[B][M1]خداوندی که بنهادند گردن[M2]خداوندیش را تا مرغ و ماهی
[B][M1]همش بر آسمان دست اوامر[M2]همش بر اختران حکم نواهی
[B][M1]جهان بر هیچکس تا مرجعش اوست[M2]ندارد منت مالی و جاهی
[B][M1]اگر پیروزه در پاسش گریزد[M2]که آمر اوست گیتی را و ناهی
[B][M1]به کلی رنگ رویش فارغ آید[M2]چو رنگ روی یاقوت از تباهی
[B][M1]وگر خورشید روی او بخواهد[M2]فرو شوید ز روی شب سیاهی
[B][M1]ز رایش چاه یوسف بی‌اثر بود[M2]وگرنه یوسفی کردی نه چاهی
[B][M1]در آبادی عالم تو توانی[M2]که از هستی خرابی را بکاهی
[B][M1]زهی باقی به عونت عهد عالم[M2]چنان کز عدل باشد پادشاهی
[B][M1]نه پیش آید نفاذت را توقف[M2]نه دریابد دوامت را تناهی
[B][M1]جهان همت تست آنکه طوبی[M2]کند در روضهای او گیاهی
[B][M1]یکی عالم تویی وان کت ببیند[M2]ببیند کل عالم را کماهی
[B][M1]در آن موقف که از بیجاده‌گون تیغ[M2]شود رخسارهٔ ارواح کاهی
[B][M1]سنان خندان بود او داج گریان[M2]خرد مخطی شود ادارک ساهی
[B][M1]به هم‌آوازی تکبیر گردد[M2]صدای گنبد گردون مباهی
[B][M1]امل چون صبح شمشیرت برآید[M2]بدرد جامه چون صبح از پگاهی
[B][M1]کند اعدای ملک از ننگ عصیان[M2]به دل‌گویان کجا بد بی‌گناهی
[B][M1]تن تیغ ترا از تن قبایی[M2]سر رمح ترا از سر کلاهی
[B][M1]جهانی یک به دیگر می‌پناهند[M2]تو از یزدان به یزدان می‌پناهی
[B][M1]الا تا بلبل از یک گونه گفتار[M2]دهد بر دعوی بستان گواهی
[B][M1]جهان بستان بزمت باد و بلبل[M2]درو نوعی ز اصحاب ملاهی
[B][M1]قضا را حجت آن بادا که گویی[M2]جهان را شیوه آن بادا که خواهی
[A]
[B][M1]ای برده ز شاهان سبق شاهی[M2]با تو همه در راه هواخواهی
[B][M1]هم فتح ترا بر عدد افزونی[M2]هم وهم ترا از عدم آگاهی
[B][M1]واثق شده بر فتح نخستینت[M2]گیتی که تو پیروزترین شاهی
[B][M1]پاس تو گر اندیشه کند در کان[M2]رنگ رخ یاقوت شود کاهی
[B][M1]گردون ز پی کسب شرف کرده[M2]از نوبتی جاه تو خرگاهی
[B][M1]در نسبت شیر علم جیشت[M2]شیر فلک افتاده به روباهی
[B][M1]عدل تو جهان را به سکون آمر[M2]زجر تو فلک را ز ستم ناهی
[B][M1]در دور تو دست فلک جائر[M2]چون سایهٔ شمعست به کوتاهی
[B][M1]در حزم ره راست‌روی مهری[M2]در حمله چپ و راست‌روی ماهی
[B][M1]قادر نبود فکرت و زین معنی[M2]در هرچه کنی خالی از اکراهی
[B][M1]تا خارج حفظت نبود شخصی[M2]دارندهٔ بدخواه و نکوخواهی
[B][M1]افواه پر است از شکر شکرت[M2]ار شکر ولی‌نعمت افواهی
[B][M1]محوست ز شبهت ورق امکان[M2]یارب چه منزه که ز اشباهی
[B][M1]ای روز بداندیش تو آورده[M2]در گردن شب دست ز بیگاهی
[B][M1]من بنده که در یک نفسم دادی[M2]صد مرتبه هم مالی و هم جاهی
[B][M1]این حال که در بلخ کنون دارم[M2]از خوف پریشانی و گمراهی
[B][M1]زین پیش اگرم وهم گمان بردی[M2]آن مخطی کوته‌نظر ساهی
[B][M1]به ز عبرهٔ جیحون نه به آموزش[M2]چون بط به طبیعت شدمی راهی
[B][M1]تا در کنف حفظ تو چون یونس[M2]بگذشتمی اندر شکم ماهی
[B][M1]آری ز قدر شد نه ز بی‌قدری[M2]یوسف ز میان دگران چاهی
[B][M1]تا کار کس آن نیست که او خواهد[M2]کارت همه آن باد که آن خواهی
[B][M1]عمر تو و ملک تو در افزایش[M2]تا عدل فزایی و ستم کاهی
[A]
[B][M1]با خاک در تو آشنایی[M2]خوشتر ز هزار پادشایی
[B][M1]دیده رخ راز مه ببیند[M2]بر عارض تو ز روشنایی
[B][M1]از نکتهٔ طوطی لب تو[M2]سیمرغ گزید پارسایی
[B][M1]جایی که زلب حیات بخشی[M2]عیسی بود از در گدایی
[B][M1]مهر تو و سینهٔ چو من کس[M2]طاوس و سرای روستایی
[B][M1]در خدمت عشق تست ما را[M2]دل عاریتی و جان بهایی
[B][M1]بردی ز پری و آدمی هوش[M2]یک راه بگوی تا کرایی
[B][M1]در خانهٔ صبر فرقت تو[M2]افکند هزار بی‌نوایی
[B][M1]در دعوی حسن خود سخن‌گوی[M2]تا ماه دهد بر آن گوایی
[B][M1]از کوی چو آفتاب از کوه[M2]در خدمت تاج دین برآیی
[B][M1]صورتگر عز پناه دولت[M2]معبرده دولت علایی
[B][M1]آن جان خرد که مر خرد را[M2]با طاعت اوست آشنایی
[B][M1]در نسبت آن شرف توان دید[M2]چون فضل خدای در خدایی
[B][M1]نه چرخ گرفت و هفت اختر[M2]یک فکرت او به تیزپایی
[B][M1]ای دیدهٔ ناظر نبوت[M2]در ذات تو دیده مصطفایی
[B][M1]چون روی خلقت نخواندت عقل[M2]شاید که ز پشت مرتضایی
[B][M1]خود عقل ترا کمال هرگز[M2]داند که ز جاه تا کجایی
[B][M1]پیش در تو قبول کرده[M2]پیشانی سدره خاک پایی
[B][M1]مرغ دل جبرئیل گیرد[M2]در مدحت تو سخن سرایی
[B][M1]اولاد بزرگ مرتضا را[M2]یارب چه بزرگ پیشوایی
[B][M1]کبر تو کم است و کبریا بیش[M2]از کبر نه‌ای ز کبریایی
[B][M1]آن روز که عمر در غم مرگ[M2]معزول بود ز خوش لقایی
[B][M1]نیلوفر تیغ چشمها را[M2]چون لاله کند به کم بقایی
[B][M1]از نسبت فعل سایه گیرد[M2]در صدمت صور صوت نایی
[B][M1]از ساغر خوف تشنهٔ جنگ[M2]سیراب شود ز بی‌رجایی
[B][M1]جانهای مبارزان ز تنها[M2]بینند ز تیغ تو جدایی
[B][M1]این خاطر من ز غیبت تو[M2]محروم ز پادشا ستایی
[B][M1]دل در غم خدمت تو یک دم[M2]نایافته از عنا رهایی
[B][M1]تا آمد مرگ جان غمگین[M2]گشته ز هوای تو هوایی
[B][M1]زنهار مرا مگو که رو رو[M2]تو در خور شهر و بوریایی
[B][M1]در غیبت تو خوش است ما را[M2]آن به که بدین طرف نیایی
[B][M1]آخر به طریق لطف یکبار[M2]بنویس که خیز چند پایی
[B][M1]در خدمت دیگران چه کوشی[M2]چون بندهٔ خاندان مایی
[B][M1]در جستن کرده گرد عالم[M2]گردنده چو سنگ آسیایی
[B][M1]در شکر علاء دین و دولت[M2]پیوسته چرا شکر نخایی
[B][M1]از حضرت ما که روی کونست[M2]دوری ز چه روی می‌نمایی
[B][M1]تا فائدهٔ نبات یابند[M2]اشکال زمینی و سمایی
[B][M1]حکم تو گسسته باد یارب[M2]ار علت چونی و چرایی
[A]
[B][M1]خرد را دوش می‌گفتم که ای اکسیر دانایی[M2]همت بی‌مغز هشیاری همت بی‌دیده بینایی
[B][M1]چه گویی در وجود آن کیست کو شایستگی دارد[M2]که تو با آب روی خویش خاک پای او شایی
[B][M1]کسی کاندر جهان بی‌هیچ استکمال از غیری[M2]جهانی کامل آمد خود به استقلال و تنهایی
[B][M1]زمان در امتثال امر و نهی او چنان واله[M2]که ممکن نیست در تعجیل او گنج شکیبایی
[B][M1]زمین در احتمال بار حلم او چنان عاجز[M2]که صد منزل هزیمت شد از آن سوی توانایی
[B][M1]در آمد شد به چین دامن همت فرو رفته[M2]غبار نیستی پذرفتن از گردون مینایی
[B][M1]چنان عالی نهاد آمد ز رفعت پایهٔ قدرش[M2]که گردونیست بیرون از نهم گردون خضرایی
[B][M1]نظام عالم از تایید قدر او پدید آمد[M2]وگرنه غوطه دادستی جهان را موج رسوایی
[B][M1]ز حسن یوسف آرایش به مصر چرخ چارم در[M2]دل خورشید با یک خانمان درد زلیخایی
[B][M1]به جذب همت ار دور زمان را باز گرداند[M2]کند امروز بر عکس توالی باز فردایی
[B][M1]گر از حزمش قضا سدی کشیدی بر جهان شامل[M2]نکردی روزگار اندر حریمش عمر فرسایی
[B][M1]وگر بر آسمان حلمش به حشمت سایه افکندی[M2]زمان را دست بودی بر زمین در پای بر جایی
[B][M1]حریم حرمتش در ایمنی آن خاصیت دارد[M2]که از روی تقرب گر به خاکش رخ بیالایی
[B][M1]به خاک پای او یعنی ردای گردن گردون[M2]که از ننگ تصرف کردن گردون برآسایی
[B][M1]هوا با آب گفتا گرد خیل موکب او شو[M2]اگر خواهی که چون آتش سراندر آسمان سایی
[B][M1]بهار دولت او آن هوای معتدل دارد[M2]که گردون خرف را تازه کرد ایام برنایی
[B][M1]به دست آرد ضمیرش ز آفرینش نسخهٔ روشن[M2]اگر یک لحظه در خلوت‌سرای فکرتش آیی
[B][M1]نه از موجست قلزم را شبانروزی تب لرزه[M2]ز طبع اوست تا چون می‌کند کانی و دریایی
[B][M1]ز بس کز غصهٔ طبعش تفکر می‌کند شبها[M2]شدست اندر عروق لجهٔ او ماده سودایی
[B][M1]ببیند بی‌نظر نرگس بگوید بی‌لغت سوسن[M2]اگر طبعش بیاموزد صبا را عالم‌آرایی
[B][M1]اگرنه فضلهٔ طبعش جهان را چاشنی بودی[M2]صبا در نقش بستان کی زدی نیرنگ زیبایی
[B][M1]چو نیسان گر کنار خاک پرگوهر کند شاید[M2]چو سوسن محض آزادی نه چون گل عین رعنایی
[B][M1]زنطقش در خوی خجلت روان صاحب وصابی[M2]ز دستش در طی نسیان رسوم حاتم طایی
[B][M1]قضا هر ساعتی با دست او گوید نه تو گفتی[M2]که در بخشش نه دینی مطلبی دارم نه دنیایی
[B][M1]ولیکن در کرم واجب بود درویش بخشودن[M2]چو کان درویش گشت از تو چرا بر وی نبخشایی
[B][M1]چو این اوصاف نیکو حصر کردم با خرد گفتم[M2]برین دعوی که برخیزد درین معنی چه فرمایی
[B][M1]خرد زان طیره گشت الحق مرا گفتا که با من هم[M2]به گز مهتاب پیمایی به گل خورشیداندایی
[B][M1]عجب‌تر اینکه می‌دانی و می‌دانی که می‌دانم[M2]پسم هر ساعتی گویی نشانی باز ننمایی
[B][M1]گرم باور نمی‌داری نمایم چون که بنمایم[M2]عزیزالدین طغرایی عزیزالدین طغرایی
[B][M1]الا تا گاه درگاهش بود گاهی در افزایش[M2]ذراغ روز و شب همواره در تاریخ پیمایی
[B][M1]از آن کاهش نصیب دشمنش جان کاستن بادا[M2]وزان افزایش او را تا قیامت زینت افزایی
[B][M1]به هر کاری که روی آورده خصمش گفته نومیدی[M2]ترا این کار برناید تو با این کار برنایی
[A]
[B][M1]ای ملک ترا عرصهٔ عالم سرکویی[M2]از ملک تو تا ملک سلیمان سرمویی
[B][M1]بی‌موکب جاه تو فلک بیهده تازی[M2]با حجت عدل تو ستم بیهده گویی
[B][M1]خاقانت نخوام که سزاوار خطابت[M2]حرفی نستد هیچ زبانی ز گلویی
[B][M1]تو سایهٔ یزدانی و بی‌حکم تو کس را[M2]از سایهٔ خورشید نه رنگی و نه بویی
[B][M1]مهدی جهانی تو که دجال حوادث[M2]از حال به حالی شده وز خوی به خویی
[B][M1]جز در جهت بارهٔ عدل تو نیفتد[M2]هرکس که اشارت کند امروز به سویی
[B][M1]جز رحمت و انصاف تو هم‌خانه نیابند[M2]هر صادر و وارد که درآیند به کویی
[B][M1]جستند و ز کان تو برآمد گهر ملک[M2]آری نرسد ملک به هر گمشده جویی
[B][M1]بدخواه تو خود را به بزرگی چو تو داند[M2]لیکن مثلست آنکه چناری و کدویی
[B][M1]در نسبت فرمان تو هستند عناصر[M2]چون چار عیال آمده در طاعت شویی
[B][M1]بی‌رای تو خورشید نتابد غم او خور[M2]کو نیز در این کوکبه دارد تک و پویی
[B][M1]با دست تو گر ابر نبارد کم او گیر[M2]جایی که تو باشی که کند یاد چنویی
[B][M1]گفتم که جهان جمله چو گوییست به صورت[M2]گفتند حدیثیست محال از همه رویی
[B][M1]المنة لله که همی بینمش امروز[M2]اندر خم چوگان مراد تو چو گویی
[B][M1]نصرت به‌لب چشمهٔ شمشیر تو بگذشت[M2]آن کرده ز خون حاصل هر معرکه جویی
[B][M1]سقای سر کوی امل خصم ترا دید[M2]فریاد برآورد که سنگی و سبویی
[B][M1]ای خصم ترا حادثه چون سایه ملازم[M2]آن رنگ نیابد به از آن هیچ رکویی
[B][M1]حال بد بدخواه تو مانند پیازیست[M2]مویی نبرد در مزه توییش به تویی
[B][M1]تا هست فلک باعث نرمی و درشتی[M2]تا هست شب آبستن زشتی و نکویی
[B][M1]در ملک تو اوراد زبانها همه این باد[M2]کای ملک ترا عرصهٔ عالم سر کویی
[A]
[B][M1]ای خداوندی که مقصود بنی‌آدم تویی[M2]کارساز دولت و فرمان‌ده عالم تویی
[B][M1]آفرینش خاتمی آمد در انگشت قضا[M2]گر جهان داند وگرنه نقش این خاتم تویی
[B][M1]ماتم سنجر اگر قتل ملکشه تازه کرد[M2]ای ملکشاه معظم سور آن ماتم تویی
[B][M1]ملک مشرق گر ترا شد ملک مغرب هم تراست[M2]شاه ایران گر تویی دارای توران هم تویی
[B][M1]هرکه دارد از تو دارد اسم و رسم خسروی[M2]شاه اعظم شان تست و خسرو اعظم تویی
[B][M1]مور و مار و مرغ و ماهی جمله در حکم تواند[M2]گم مکن انگشتری کاکنون بجای جم تویی
[B][M1]یوسف و موسی و عیسی نیستی لیک از ملوک[M2]شاه یوسف روی و موسی دست و عیسی‌دم تویی
[B][M1]حمله بی‌شرک پذیری جمله بی‌منت دهی[M2]خسروا در یک قبا صد رستم و حاتم تویی
[B][M1]پادشاه نسل آدم تا جهان باشد تو باش[M2]زانکه اهل پادشاهی از بنی آدم تویی
[B][M1]فایض است از رایت و از پرچمت صبح و سحر[M2]آنکه او را صبح رایت وز سحر پرچم تویی
[END]