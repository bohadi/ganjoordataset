[START][A]
[B][M1]الهی به مستان میخانه‌ات[M2]بعقل آفرینان دیوانه‌ات
[B][M1]به دردی کش لجهٔ کبریا[M2]که آمد به شأنش فرود انّما
[B][M1]به درّی که عرش است او را صدف[M2]به ساقی کوثر، به شاه نجف
[B][M1]به نور دل صبح خیزان عشق[M2]ز شادی به انده گریزان عشق
[B][M1]به رندان سر مست آگاه دل[M2]که هرگز نرفتند جز راه دل
[B][M1]به انده‌پرستان بی پا و سر[M2]به شادی فروشان بی شور و شر
[B][M1]کزان خوبرو، چشم بد دور باد[M2]غلط دور گفتم که خود کور باد
[B][M1]به مستان افتاده در پای خم[M2]به مخمور با مرگ با اشتلم
[B][M1]بشام غریبان، به جام صبوح[M2]کز ایشانست شام و سحر را فتوح
[B][M1]که خاکم گل از آب انگور کن[M2]سرا پای من آتش طور کن
[B][M1]خدا را بجان خراباتیان[M2]کزین تهمت هستیم وارهان
[B][M1]به میخانهٔ وحدتم راه ده[M2]دل زنده و جان آگاه ده
[B][M1]که از کثرت خلق تنگ آمدم[M2]به هر جا شدم سر به سنگ آمدم
[B][M1]بیا ساقیا می بگردش در آر[M2]که دلگیرم از گردش روزگار
[B][M1]مئی ده که چون ریزیش در سبو[M2]بر ‌آرد سبو از دل آواز هو
[B][M1]از آن می که در دل چو منزل کند[M2]بدن را فروزان‌تر از دل کند
[B][M1]از آن می که گر عکسش افتد بباغ[M2]کند غنچه را گوهر شبچراغ
[B][M1]از آن می که گر شب ببیند بخواب[M2]چو روز از دلش سر زند آفتاب
[B][M1]از آن می که گر عکسش افتد بجان[M2]توانی بجان دید حق را عیان
[B][M1]از آن می که چون شیشه بر لب زند[M2]لب شیشه تبخاله از تب زند
[B][M1]از آن می که گر عکسش افتد به آب[M2]بر آن آب تبخاله افتد جباب
[B][M1]از آن می که چون ریزیش در سبو[M2]بر آرد سبو از دل آواز هو
[B][M1]از آن می که در خم چو گیرد قرار[M2]بر آرد خم آتش ز دل همچو نار
[B][M1]می صاف ز آلودگی بشر[M2]مبدل به خیر اندر او جمله شر
[B][M1]می معنی افروز صورت گداز[M2]مئی گشته معجون راز و نیاز
[B][M1]از آن آب، کاتش بجان افکند[M2]اگر پیر باشد جوان افکند
[B][M1]مئی را کزو جسم جانی کند[M2]بباده، زمین آسمانی کند
[B][M1]مئی از منی و توئی گشته پاک[M2]شود جان، چکد قطره‌ای گر به خاک
[B][M1]به انوار میخانه ره پوی، آه[M2]چه میخواهی از مسجد و خانقاه
[B][M1]بیا تا سری در سر خم کنیم[M2]من و تو، تو و من، همه گم کنیم
[B][M1]بیک قطره می آبم از سر گذشت[M2]به یک آه، بیمار ما درگذشت
[B][M1]بزن هر قدر خواهیم، پا به سر[M2]سر مست از پا ندارد خبر
[B][M1]چشی گر از این باده، کو کو زنی[M2]شوی چون ازو مست هو هو زنی
[B][M1]مئی سر بسر مایهٔ عقل و هوش[M2]مئی بی خم و شیشه، در ذوق و جوش
[B][M1]دماغم ز میخانه بویی کشید[M2]حذر کن که دیوانه، هویی کشید
[B][M1]بگیرید زنجیرم ای دوستان[M2]که پیلم کند یاد هندوستان
[B][M1]دلا خیز و پائی به میخانه نه[M2]صلائی به مستان دیوانه ده
[B][M1]خدا را ز میخانه گر آگهی[M2]به مخمور بیچاره، بنما رَهی
[B][M1]دلم خون شد از کلفت مدرسه[M2]خدا را خلاصم کن از وسوسه
[B][M1]چو ساقی همه چشم فتان نمود[M2]به یک نازم، از خویش عریان نمود
[B][M1]پریشان دماغیم، ساقی کجاست[M2]شراب ز شب مانده باقی کجاست
[B][M1]بیا ساقیا، می بگردش در آر[M2]که می خوش بود خاصه در بزم یار
[B][M1]مئی بس فروزان‌تر از شمع و روز[M2]می و ساقی و بادهٔ جام سوز
[B][M1]می صاف ز الایش ما سوی[M2]ازو یک نفس تا بعرش خدا
[B][M1]مئی کو مرا وارهاند ز من[M2]ز آئین و کیفیت ما و من
[B][M1]از آن می حلال است در کیش ما[M2]که هستی وبال است در پیش ما
[B][M1]از آن می حرام است بر غیر ما[M2]که خارج مقام است در سیر ما
[B][M1]مئی را که باشد در او این صفت[M2]نباشد بغیر از می معرفت
[B][M1]به این عالم ار آشنائی کنی[M2]ز خود بگذری و خدائی کنی
[B][M1]کنی خاک میخانه گر توتیا[M2]خدا را ببینی بچشم خدا
[B][M1]به میخانه آی و صفا را ببین[M2]ببین خویشتن را خدا را ببین
[B][M1]تودر حلقهٔ می‌پرستان در آ[M2]که چیزی نبینی بغیر خدا
[B][M1]بگویم که از خود فنا چون شوی[M2]ز یک قطره زین باده مجنون شوی
[B][M1] بشوریدگان گر شبی سر کنی[M2]از آن می که مستند لب تر کنی
[B][M1]جمال محالی که حاشا کنی[M2]ببندی دو چشم و تماشا کنی
[B][M1]نیاری تو چون تاب دیدار او[M2]ز دیدار رو کن به دیوار او
[B][M1]قمر درد نوش است از جام ما[M2]سحر خوشه چین است از شام ما
[B][M1]مغنی نوای دگر ساز کن[M2]دلم تنگ شد مطرب آواز کن
[B][M1]بگو زاهدان اینقدر تن زنند[M2]که آهن ربائی بر آهن زنند
[B][M1]بس آلوده‌ام آتش می کجاست[M2]پر آسوده‌ام نالهٔ نی کجاست
[B][M1]به پیمانه، پاک از پلیدم کنید[M2]همه دانش و داد و دیدم کنید
[B][M1]چو پیمانه از باده خالی شود[M2]مرا حالت مرگ حالی شود
[B][M1]همه مستی و شور و حالیم ما[M2]نه چون تو همه قیل و قالیم ما
[B][M1]خرابات را گر زیارت کنی[M2]تجلی بخروار غارت کنی
[B][M1]چه افسرده‌ای رنگ رندان بگیر[M2]چرا مرده‌ای آب حیوان بگیر
[B][M1]زنی در سماعی، ز می سرخوشی[M2]سزد گر ازین غصه خود را کشی
[B][M1]توانی اگر دل، دریا کنی[M2]تو آن دُر یکتای پیدا کنی
[B][M1]ندوزی چو حیوان نظر بر گیاه[M2]بیابی اگر لذت اشک و آه
[B][M1]بیا تا بساقی کنیم اتفاق[M2]درونها مصفا کنیم از نفاق
[B][M1]بیائید تا جمله مستان شویم[M2]ز مجموع هستی پریشان شویم
[B][M1]چو مستان بهم مهربانی کنیم[M2]دمی بی‌ریا زندگانی کنیم
[B][M1]بگرییم یکدم چو باران بهم[M2]که اینک فتادیم یاران زهم
[B][M1]جهان منزل راحت اندیش نیست[M2]ازل تا ابد، یکنفس بیش نیست
[B][M1]سراسر جهان گیرم از توست بس[M2]چه میخواهی آخر از این یکنفس
[B][M1]فلک بین که با ما جفا میکند[M2]چها کرده است و چها میکند
[B][M1]برآورد از خاک ما گرد و دود[M2]چه میخواهد از ما سپهر کبود
[B][M1]نمیگردد این آسیا جز بخون[M2]الهی که برگردد این سرنگون
[B][M1]من آن بینوایم که تا بوده‌ام[M2]نیاسایم ار یکدم آسوده‌ام
[B][M1]رسد هر دم از همدمانم غمی[M2]نبودم غمی گر بدم همدمی
[B][M1]در این عالم تنگ‌تر از قفس[M2]به آسودگی کس نزد یک نفس
[B][M1]مرا چشم ساقی چو از هوش برد[M2]چه کارم به صاف و چه کارم به درد
[B][M1]نه در مسجدم ره، نه در خانقاه[M2]از آن هر دو در هر دو، رویم سیاه
[B][M1]نمانده است در هیچکس مردمی[M2]گریزان شده آدم از آدمی
[B][M1]گروهی همه مکر و زرق و حیل[M2]همه مهربان، بهر جنگ و جدل
[B][M1]همه متفق با هم اندر نفاق[M2]به بدخوئی اندر جهان جمله طاق
[B][M1]همه گرگ مانا همه میش پوست[M2]همه دشمنی کرده در کار دوست
[B][M1]شب آلودگی، روز شرمندگی[M2]معاذ الله از اینچنین زندگی
[B][M1]اگر مرد راهی؟ ز دانش مگو[M2]که او را نداند کسی غیر او
[B][M1]برو کفر و دین را وداعی بکن[M2]به وجد اندر آ و سماعی بکن
[B][M1]مکن منعم از باده ای محتسب[M2]که مستم من از جام لا یحتسب
[B][M1]چو ما زین می، ار مست و نادان شوی[M2]ز دانائی خود پشیمان شوی
[B][M1]خوری باده، خورشید رخشان شوی[M2]چه دنبال لعل بدخشان سوی
[B][M1]صبوح است ساقی برو می بیار[M2]فتوح است مطرب دف و نی بیار
[B][M1]از ان می که در دل اثر چون کند[M2]قلندر بیک خرقه قارون کند
[B][M1]نوای مغنی چه تأثیر داشت[M2]که دیوانه نتوان به زنجیر داشت
[B][M1]مغنی سحر شد خروشی بر آر[M2]ز خامان افسرده جوشی بر آر
[B][M1]که افسردهٔ صحبت زاهدم[M2]خراب می و ساغر و شاهدم
[B][M1]سرم در سر می‌پرستان مست[M2]که جزمی فراموششان هر چه هست
[B][M1]به می گرم کن جان افسرده را[M2]که می زنده دارد تن مرده را
[B][M1]مگو تلخ و شور آب انگور را[M2]که روشن کند دیدهٔ کور را
[B][M1]بده ساقی آن آب آتش خواص[M2]که از هستیم زود سازد خلاص
[B][M1]بمن عشوه چشم ساقی فروخت[M2]که دین و دل و عقل را جمله سوخت
[B][M1]ازین دین به دنیا فروشان مباش[M2]بجز بندهٔ باده‌نوشان مباش
[B][M1]کدورت کشی از کف کوفیان[M2]صفا خواهی، اینک صف صوفیان
[B][M1]چو گرم سماعند هر سو صفی[M2]حریفان اصولی ندیمان کفی
[B][M1]چه درماندهٔ دلق و سجاده‌ای[M2]مکش بار محنت، بکش باده‌ای
[B][M1]ز قطره سخن پیش دریا مکن[M2]حدیث فقیهان بر ما مکن
[B][M1]مکن قصهٔ زاهدان هیچ گوش[M2]قدح تا توانی بنوشان و نوش
[B][M1]سحر چون نبردی به میخانه راه[M2]چراغی به مسجد مبر شامگاه
[B][M1]خراباتیا، سوی منبر مشو[M2]بهشتی، بدوزخ برابر مشو
[B][M1]بزن ناخن و نغمه‌ای بر دلم[M2]دمار کدورت بر آر از گلم
[B][M1]بکش باده تلخ و شیرین بخند[M2]فنا گرد و بر کفر و بر دین بخند
[B][M1]که نور یقین در دلم جوش زد[M2]جنون آمد و بر صف هوش زد
[B][M1]قلم بشکن و دور افکن سبق[M2]بسوزان کتاب و بشویان ورق
[B][M1]تعالی اللّه از جلوهٔ آن شراب[M2]که بر جملگی تافت چون آفتاب
[B][M1]تو زین جلوه از جا نرفتی که‌ای[M2]تو سنگی، کلوخی، جمادی، چه‌ای
[B][M1]رخ ای زاهد از می پرستان متاب[M2]تو در آتش افتاده‌ای من در آب
[B][M1]که گفته است چندین ورق را ببین[M2]بگردان ورق را و حق را ببین
[B][M1]مگو هیچ با ما ز آئین عقل[M2]که کفر است در کیش ما دین و عقل
[B][M1]ز ما دست ای شیخ مسجد بدار[M2]خراباتیان را به مسجد چکار
[B][M1]ردا کز ریا بر زنخ بسته‌ای[M2]بینداز دورش که یخ بسته‌ای
[B][M1]فزون از دو عالم تو در عالمی[M2]بدینسان چرا کوتهی و کمی
[B][M1]تو شادی بدین زندگی عار کو[M2]گشودند گیرم درت بار کو؟
[B][M1]نماز ار نه از روی مستی کنی[M2]به مسجد درون بت‌پرستی کنی
[B][M1]به مسجد رو و قتل و غارت ببین[M2]به میخاه آی و فراغت ببین
[B][M1]به میخانه آی و حضوری بکن[M2]سیه کاسه‌ای کسب نوری بکن
[B][M1]چو من گر ازین می تو بی من شوی[M2]بگلخن درون رشک گلشن شوی
[B][M1]چه میخواهد از مسجد و خانقاه[M2]هر آنکو به میخانه برده است راه
[B][M1]نه سودای کفر و نه پروای دین[M2]نه ذوقی به آن و نه شوقی به این
[B][M1]برونها سفید و درونها سیاه[M2]فغان از چنین زندگی آه، آه
[B][M1]همه سر برون کرده از جیب هم[M2]هنرمند گردیده در عیب هم
[B][M1]خروشیم بر هم چو شیر و پلنگ[M2]همه آشتیهای بدتر ز جنگ
[B][M1]فرو رفته اشک و فرا رفته آه[M2]که باشند بر دعوی ما گواه
[B][M1]بفرمای گور و بیاور کفن[M2]که افتاده‌ام از دل مرد و زن
[B][M1]دلم گه از آن گه ازین جویدش[M2]ببین کاسمان از زمین جویدش
[B][M1]به می هستی خود فنا کرده‌ایم[M2]نکرده کسی آنچه ما کرده‌ایم
[B][M1]دگر طعنهٔ باده بر ما مزن[M2]که صد بار زن بهتر از طعنه زن
[B][M1]نبردست گویا به میخانه راه[M2]که مسجد بنا کرده و خانقاه
[B][M1]چه میخواهد از مسجد و خانقاه[M2]هر آنکو به میخانه بردست راه
[B][M1]روان پاک سازیم از آب تاک[M2]که آلودهٔ کفر و دین است پاک
[B][M1]ندانم چه گرمیست با این شراب[M2]که آتش خورم گویی از جام آب
[B][M1]به می صاحب تخت و تاجم کنید[M2]پریشان دماغم، علاجم کنید
[B][M1]جسد دادم و جان گرفتم ازو[M2]چه میخواستم، آن گرفتم ازو
[B][M1]بینداز این جسم و جان شو همه[M2]جسد چیست؟ روح روان شو همه
[B][M1]گدائی کن و پادشاهی ببین[M2]رهاکن خودی و خدائی ببین
[B][M1]تکلف بود مست از می شدن[M2]خوشا بیخود از نالهٔ نی شدن
[B][M1]درون خرابات ما شاهدیست[M2]که بدنام ازو هر کجا زاهدیست
[B][M1]بخور می که در دور عباس شاه[M2]به کاهی ببخشند کوهی گناه
[B][M1]سکندر توان و سلیمان شدن[M2]ولی شاه عباس نتوان شدن
[B][M1]که آئین شاهی از آن ارجمند[M2]نشسته است برطرف طاق بلند
[B][M1]یکی از سواران رزمش هزار[M2]یکی از گدایان بزمش بهار
[B][M1]سگش بر شهان دارد از آن شرف[M2]که باشد سگ آستان نجف
[B][M1]الهی به آنان که در تو گمند[M2]نهان از دل و دیدهٔ مردمند
[B][M1]نگهدار این دولت از چشم بد[M2]بکش مد اقبال او تا ابد
[B][M1]همیشه چو خور گیتی افروز باد[M2]همه روز او عید نوروز باد
[B][M1]شراب شهادت بکامش رسان[M2]بجد علیه السلامش رسان
[B][M1]رضی روز محشر علی ساقی است[M2]مکن ترک می تا نفس باقی است
[END]