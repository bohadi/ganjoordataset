[START][A]
[B][M1]شاه جهان‌، پهلوی نامدار
[M2]ای ز سلاطین کیان یادگار
[B][M1]خنجر بران تو روز هنر
[M2]هست کلید در فتح و ظفر
[B][M1]تیغ کجت چون زپی نظم خاست
[M2]هر کجیئی بود بدو گشت راست
[B][M1]توپ ‌تو بر خصم ‌ز دوزخ دریست
[M2]قبر برایش درک دیگری است
[B][M1]روی نکوی تو در جنت است
[M2]هرکه تو را دید ز غم راحت است
[B][M1]بخت تو باشد علم کاویان
[M2]ملک تو ماننده ملک کیان
[B][M1]چون پی آن بخت همایون شدی
[M2]کاوه بدی باز فریدون شدی
[B][M1]هیچ کس از بهر تو کاری نکرد
[M2]هیچ عددسنج‌، شماری نکرد
[B][M1]هرچه ‌شد از همت‌ و هوش ‌تو شد
[M2]تاکه جهان حلقه به کوش تو شد
[B][M1]هرکه برایت قدمی می‌نهاد
[M2]ازکف مشتت درمی می‌گشاد
[B][M1]کس به ‌تو خدمت ننموده بسی
[M2]منت بیجا مکش از هرکسی
[B][M1]نیز کسی با تو نکرده بدی
[M2]بد نسزد با فره ایزدی
[B][M1]تاج بنه‌، بخش سماوی‌ست این
[M2]شکر بکن‌، کار خداییست این
[B][M1]نسخهٔ این فال که در دست تست
[M2]درکف بسیارکسان بد نخست
[B][M1]هیچ کس‌ آن‌ نسخه‌ نیارست خواند
[M2]ور قدری خواند نیارست راند
[B][M1]تو همه را خواندی و پرداختی
[M2]کار به آیین خرد ساختی
[B][M1]همت تو پیشرو کار شد
[M2]بخت‌، مددکار و خدا یار شد
[B][M1]علم و عمل را بهم انداختی
[M2]ولوله در ملک جم انداختی
[B][M1]گردن دولت به کمند تو بود
[M2]این همه از بخت بلند تو بود
[B][M1]شاه شدی کسوت شاهی بپوش
[M2]چشم زتنکیل وتباهی بپوش
[B][M1]شاه ببخشد ز رعیت گناه
[M2]زان که شه از او بود و او ز شاه
[B][M1]دشمنی ‌شه به کسی درخور است
[M2]کش هوس پادشهی در سر است
[B][M1]هرکه ندارد هوسی این‌چنین
[M2]تابع شاه است به روی زمین
[B][M1]تابع شه هرچه بود پرگناه
[M2]هرچه بود مجرم و نامه‌سیاه
[B][M1]حالت فرزندی شه دارد او
[M2]سهل بود هرچه گنه دارد او
[B][M1]بهر سلاطین اروپا حقی است
[M2]زان‌حقشان‌منزلت و رونقی است
[B][M1]حق شهانست که گر مجرمی
[M2]مستحق عفو نماید همی
[B][M1]شاه به کشتن نگذارد ورا
[M2]وزکف دژخیم برآرد ورا
[B][M1]همچو حقی بهر شهان پربهاست
[M2]کاین پی محبوبیت پادشاست
[B][M1]پادشها! خلق به دام تواند
[M2]جمله ستایندهٔ نام تواند
[B][M1]درپی محبوبیت خویش بامن
[M2]شاه شدی حامی درویش باش
[B][M1]پادشهی هست در اول به‌زور
[M2]چون به کف آید ندهد زور نور
[B][M1]رافت‌وبخشایش‌واحسان‌خوشست
[M2]آنچه‌پسندهمه‌است‌آن‌خوشست
[B][M1]هرچه درتن ملک تباهی رود
[M2]برسرآن سکهٔ شاهی رود
[B][M1]چون به‌خدا دست برآردکسی
[M2]جز توبه مردم نشماردکسی
[B][M1]هرکه ببالد ز تو بالیده است
[M2]هرکه بنالد ز تو نالیده است
[B][M1]گرکه ببالیم ز اعمال تو
[M2]به که بنالیم ز عمال تو
[B][M1]قدرت صد لشکر شمشیرزن
[M2]کم بود از نالهٔ یک پیرزن
[B][M1]نالهٔ مظلوم صدای خداست
[M2]توپ‌شهان‌پیش خدا بی‌صداست
[B][M1]قدرت و جاه تو شها در زمن
[M2]کم نشود از من و صد همچو من
[B][M1]ور شود از خشم تو موری تباه
[M2]لکهٔ ظلمی است به دامان شاه
[A]
[B][M1]پادشها قصهٔ پاکان شنو!
[M2]شمه‌ای از حال نیاکان شنو
[B][M1]جمله نیاکان تو ایرانی‌اند
[M2]جز پسر بهمن و دارا نیند
[B][M1]از عقب دولت سامانیان
[M2]آن شرف گوهر ساسانیان
[B][M1]سال هزار است کز ایران زمین
[M2]پادشهی برننشسته به زین
[B][M1]جز ملک زندکه خون کیان
[M2]بود به‌شریان و عروقش روان
[B][M1]پادشهان یکسره ترکان بدند
[M2]جمله شبان گله‌، گرگان بدند
[B][M1]هستی ما یکسره پامال شد
[M2]دستخوش رهزن و رمّال شد
[B][M1]اجنبیانی همه اهل چپو
[M2]فرقهٔ بردار و بدزد و بدو
[B][M1]تازی وترک و مغول و ترکمان
[M2]جمله بریدند از ایران امان
[B][M1]نای ببستند به مرغ سحر
[M2]بال شکستند ز طاوس نر
[B][M1]گشت گل تازهٔ این باغ و راغ
[M2]پی‌ سپر اشتر و اسب و الاغ
[B][M1]خامه ‌قلم گشت و دفاتر بسوخت
[M2]خشک‌ و ت روباطن‌ و ظاهر بسوخت
[B][M1]بعد عرب هم نشد این ملک شاد
[M2]رسته شد از چاله و در چه فتاد
[B][M1]شدعرب‌و،‌ترک‌به‌جایش نشست
[M2]مست بیامد، کت دیوانه‌بست
[B][M1]بست‌عرب‌دست‌عجم‌را به پشت
[M2]هرچه توانست از آن قوم کشت
[B][M1]پس مغول آمد کَتشان بسته دید
[M2]تیغ کشید و سر ایشان برید
[B][M1]اسلحه از فارس‌، عرب کرد دور
[M2]بعد مغول آمد و کشتش به زور
[B][M1]شد وطن کورس مالک‌ رقاب
[M2]پی‌سپر دودهٔ افراسیاب
[B][M1]ظلم مغول قابل گفتار نیست
[M2]شرح وی البته سزاوار نیست
[B][M1]بود مغول جانوری بی‌بدیل
[M2]پیش مغول بود عرب جبرئیل
[B][M1]باز عرب رحم و مواسات داشت
[M2]دوستی و مهر و مواخات داشت
[B][M1]گرچه عرب زد چو حرامی به ‌ما
[M2]داد یکی دین گرامی به ‌ما
[B][M1]گرچه ز جور جلفا سوختیم
[M2]ز آل علی معرفت آموختیم
[B][M1]الغرض ای شاه عجم‌، ملک جم
[M2]رفت وفنا گشت زبان عجم
[B][M1]نصف زبان را عرب از بین برد
[M2]نیم دگر لهجه به ترکان سپرد
[B][M1]هر که زبان داشت به مانند شمع
[M2]سوخت ‌تنش‌ زآتش‌ دل پیش جمع
[B][M1]زندی و سغدی همه بر باد رفت
[M2]پهلوی و آذری از یاد رفت‌
[B][M1]رفته بد از بین کلام دری
[M2]گر نگشودند در شاعری
[B][M1]پادشهانی به خراسان بدند
[M2]ک زگهر فَرّخ ساسان بدند
[B][M1]اهل سخن را، صله پرداختند
[M2]دفتر از اشعار دری ساختند
[B][M1]آنچه اثر مانده ازیشان به جا
[M2]شاهد صدقی است برین مدعا
[B][M1]از پس ایشان ملکان دگر
[M2]جایزه دادند به اهل هنر
[B][M1]ربع زبان ماند از آنان به جای
[M2]ورنه نماندی اثری زان بجای
[B][M1]یافت ز فردوسی شهنامه گوی
[M2]شاعری و شعر و زبان آبروی
[B][M1]شهرت آن پادشهان از زمین
[M2]رفت از این کار به چرخ برین
[B][M1]نام نکوشان به جهان دیر زیست
[M2]خوب‌تر از نام‌ نکو هیچ نیست
[B][M1]از پس آن‌، دوره به ترکان رسید
[M2]نوبت این گله به گرگان رسید
[B][M1]ترکی شد رسم به عهد تتر
[M2]عصر ملوک صفوی زان بتر
[B][M1]پهلوی اندر همدان و جبال
[M2]آذری اندر قطعات شمال
[B][M1]رفت درین دوره به کلی ز یاد
[M2]نصف زبان پاک ز کار اوفتاد
[B][M1]عصر پسین نیز سخن مرده بود
[M2]کِرم بلا بیخ ‌سخن خورده بود
[B][M1]شعر شده مایهٔ رزق کسان
[M2]مدح و هجا کاسبی مفلسان
[B][M1]بی‌خردانی ز حقایق به دور
[M2]پیکرشان از ادبیات عور
[B][M1]شعر تراشیده ز مدح و هجا
[M2]بی‌اثر و ناسره و نابجا
[B][M1]روح ادب خستهٔ اخلاقشان
[M2]دست سخن بسته شلتاقشان
[B][M1]من به سخن زمزمه برداشتم
[M2]پرده ز کار همه برداشتم
[B][M1]شعر دری گشت ز من نامجوی
[M2]یافت ز نو شاعر و شعر آبروی
[B][M1]نظم من آوازه به کشور فکند
[M2]نثر من آیین کهن برفکند
[B][M1]درس نوینی به وطن داده‌ام
[M2]درس نو این است که من داده‌ام
[A]
[B][M1]به‌به از این عهد دل‌افروز نو
[M2]عصر نو و شاه نو و روز نو
[B][M1]پادشها! از پس ده قرن سال
[M2]قرن تو را داده شرف‌، ذوالجلال
[B][M1]تاج کیان تا به تو خسرو رسید
[M2]چهرهٔ این ملک چوگل بشکفید
[B][M1]از خود ایران ملکی تازه خاست
[M2]تازه گر از وی‌ شود ایران‌،‌ رواست
[B][M1]پادشها! مدح و ثنا می کنم
[M2]هرچه کنی بنده دعا می کنم
[B][M1]رشتهٔ فکرم به کف شه بود
[M2]شاه از افکار من آگه بود
[B][M1]گر چو نی‌ام شه بنوازد خوشست
[M2]زان که ‌چو نی ‌نغمهٔ ‌من ‌دلکش‌ است
[B][M1]ور دهدم تار صفت گوشمال
[M2]پاره شود رشته و آرد ملال
[B][M1]تا که چمن سبز شود در بهار
[M2]سرخ بود روی تو ای شهریار
[B][M1]از تو بسی خیر به ملت رسد
[M2]نعمت امنیت و صحت رسد
[B][M1]دولت نو داری و بخت جوان
[M2]داد و دهش کن چو انوشیروان
[B][M1]تختگه جم به تو فرخنده باد
[M2]دولت و اقبال تو پاینده باد
[B][M1]تا شود این ملک‌، همایون به ‌تو
[M2]نو شود آزادی و قانون به تو
[B][M1]عرصهٔ این ملک به قانون کنی
[M2]سرحد آن دجله و جیحون کنی
[B][M1]خاتمه بخشی بدِ ایام را
[M2]تازه کنی اول اسلام را
[B][M1]ملک خراسان زتو خُرّم شود
[M2]وسعت دیرینش مسلم شود
[B][M1]مملکت دلکش آذرگشسب
[M2]از توکند عزت دیرینه کسب
[B][M1]وصل شود در همه مازندران
[M2]شهر و ده و خانه‌، کران تاکران
[B][M1]شهر ستخر از تو به رونق شود
[M2]ساخته چون قصر خورنق شود
[B][M1]بند چو شاپور به کارون کشی
[M2]جسر چو محمود به‌ جیحون کشی
[B][M1]کُرد و بلوچ و عرب و ترکمان
[M2]گشته به ‌وصفت ‌همگی یک ‌زبان
[B][M1]نقشهٔ آثار تو والا شئون
[M2]نقش شود برکمر بیستون
[B][M1]زنده شود دین قویم نبی
[M2]ختم شود دورهٔ لامذهبی
[B][M1]فارسی از جهد تو احیا شود
[M2]وحدت ملی ز تو پیدا شود
[B][M1]کارکنان کشف معادن کنند
[M2]کوه کنان کوه ز جا برکنند
[B][M1]خاک وطن جمله زراعت شود
[M2]کار وطن جهد و قناعت شود
[B][M1]دشت دهد حاصل مرغوب خوب
[M2]کوه شود حامل‌ محصول چوب
[B][M1]باغ شود کوه ز محصول نغز
[M2]کوه شود باغ ز اشجار سبز
[B][M1]کشف شود در قطعات شمال
[M2]زر و مس و آهن و نفت و ذغال
[B][M1]کوه سکاوند به ما جان دهد
[M2]نوبت دیگر زر رویان‌ دهد
[B][M1]حاصل در حاصل‌، دشت و دره
[M2]دکان در دکان‌، کبک و بره
[B][M1]اهل وطن سرخوش و اعدا ذلیل
[M2]صادر ما وافر و وارد قلیل
[B][M1]در همه جا کارگران گرم کار
[M2]کارگران خرم و بیکاره خوار
[B][M1]یک ترن از شرق بیفتد به راه
[M2]وصل کند هند به بحر سیاه
[B][M1]یک ترن از غرب شود سوت‌زن
[M2]وصل کند دجله به رود تجن
[B][M1]و از در بوشهر قطاری دگر
[M2]وصل کند فارس به بحر خزر
[B][M1]قوت ما قوت رستم شود
[M2]هیئت ما هیئت آدم شود
[B][M1]راست نشینیم و بپوییم راست
[M2]راست نیوشیم و بگوییم راست
[B][M1]دفع اجانب را، جدّی شویم
[M2]لازم اگر شد، متعدی شویم
[B][M1]قصد تعدی و تجاوز به خصم
[M2]شرط بود گاه تبارز به خصم
[B][M1]حس تجاوز چو نمایان شود
[M2]فعل دفاع وطن آسان شود
[B][M1]تازه شود عهد خوش باستان
[M2]نوبت پاکان رسد و راستان
[B][M1]نو شود اعیاد و رسوم کهن
[M2]خلق به هر جشن کنند انجمن
[B][M1]تازه شود جشن خوش مهرگان
[M2]آن که شد از غفلت ترک از میان
[B][M1]آتش جشن سده روشن شود
[M2]شهر ز بهمنجنه گلشن شود
[B][M1]روز چو با ماه برابر شدی
[M2]بودی جشنی و مکرر شدی
[B][M1]این همه اعیاد از ایران گریخت
[M2]بس که‌وطن‌ سینه‌ زد و اشک ریخت
[B][M1]پادشها! عیش وطن عیش تست
[M2]بهر وطن‌عیش‌وخوشی کن درست
[B][M1]گوی که اعیاد کهن نو کنند
[M2]یاد ز عهد جم و خسرو کنند
[A]
[B][M1]پهلویا! یاد ز میراث کن
[M2]مدرسهٔ پهلوی احداث کن
[B][M1]پهلوی آموخته اهل فرنگ
[M2]خوانده خط‌ پهلوی از نقش سنگ
[B][M1]سغدی و میخی و اوستا همه
[M2]کرده ز بر مردم دانا همه
[B][M1]لیک در ایران کسی آگاه نی
[M2]جانب خواندن همه را راه نی
[B][M1]هست امیدم که شه پهلوی
[M2]زنده کند عهد شه غزنوی
[B][M1]با علما مهر و فتوت کند
[M2]با ادبا لطف و مروت کند
[B][M1]خاصه به این بنده که ایرانیم
[M2]هم به سخن عنصری ثانی‌ام
[B][M1]خدمت ‌من ‌مخفی و پوشیده ‌نیست
[M2]لیک ‌ز خود وصف‌،‌ پسندیده‌ نیست‌
[B][M1]سال شد از بیست فزون تا که من
[M2]گشته‌ام آوارهٔ حب‌الوطن
[B][M1]نه ز پی مطعم و مشرب شدم
[M2]نه ز پی ثروت و منصب شدم
[B][M1]عشق من این بود که در ملک جم
[M2]نابغه‌ای قد بنماید علم
[B][M1]نابغه‌ای صالح و ایران‌پرست
[M2]رشتهٔ افکار بگیرد به‌دست
[B][M1]تکیه به ملت کند از راستی
[M2]دور نماید کجی وکاستی
[B][M1]پست کند هوچی و بیکاره را
[M2]شاد کند ملت بیچاره را
[B][M1]آنچه سزا دید به حال همه
[M2]اجرا فرماید بی‌واهمه
[B][M1]تهمت و دشنام و دروغ وگزاف
[M2]غیبت و تکفیر و خطا و خلاف
[B][M1]دزدی و قلاشی و تن‌پروری
[M2]پشت‌هم‌اندازی و هوچی کری
[B][M1]محو شود جمله در ایام او
[M2]فخر نماید وطن از نام او
[B][M1]دورهٔ او عصر فضیلت شود
[M2]دورهٔ آسایش ملت شود
[B][M1]خوارکند مفسد و جاسوس را
[M2]تازه کند کشورکاوس را
[B][M1]متحد الشکل بود لشکرش
[M2]تاکه شود امن و امان کشورش
[B][M1]شاهد عرضم بود ای شهریار
[M2]دورهٔ پر شعشعهٔ نوبهار
[B][M1]دیده‌ام از پیش‌، من امروز را
[M2]داده‌ام این مژدهٔ فیروز را
[B][M1]لیک دریغا که به درگاه تو
[M2]جمع نگشتند از اشباه تو
[B][M1]تو چو یکی شیر برون آمدی
[M2]با یک شمشیر برون آمدی
[B][M1]برق فروزندهٔ شمشیر تو
[M2]بود نگهدار دل شیر تو
[B][M1]یک‌تنه از بیشه چمیدی برون
[M2]بود خدا و خردت رهنمون
[B][M1]جانورانی به هوای شکار
[M2]ربزه‌خور صیدگه شهریار
[B][M1]چون اسد پرده‌، گرسنه شکم
[M2]لخت به مانندهٔ شیر علم
[B][M1]نام تو را ورد زبان ساختند
[M2]پنجه به هرگوشه درانداختند
[B][M1]بنده و چون بنده کسان دگر
[M2]هریکی آزرده ز یک جانور
[B][M1]از دل و جان جمله هواخواه تو
[M2]دور فتادیم ز دردگاه تو
[B][M1]کار درین مرحله مشکل شود
[M2]هرکه ز دیده رود از دل رود
[B][M1]هرچه قلم خلق به دفتر زدند
[M2]تهمت آن بر سر احقر زدند
[B][M1]لاجرم از عذر زدم فال خود
[M2]عفو تو را جستم و اقبال خود
[B][M1]بنده خطایی ننمودم‌، وگر
[M2]کرده‌ام ای شاه‌، ز من درگذر
[B][M1]تا به من زار شدی سرگران
[M2]شد کلهم دستخوش دیگران
[B][M1]چوب ز بازوی فلک می‌خورم
[M2]از سگ و از گربه کتک می‌خورم
[B][M1]تاجرک چشم‌چپ ورشکست
[M2]رفت‌و به‌ترشیز به‌جایم نشست 
[B][M1]فاطمی آن دکتر علم حقوق
[M2]آن به‌عدالت زده در شهر بوق
[B][M1]کرد مرا در سر عدلیه خوار
[M2]سخت برآورد ز جانم دمار
[B][M1]ساخت برایم ز مروت کلاه
[M2]طرفه کلاهی که ندیده است شاه
[B][M1]ننگ عمامه ز سرم کرد دور
[M2]هشت کله را به سرمن به زور
[B][M1]زیرکله ماند سر و زنش من
[M2]گشت نهان راه پس و پیش من
[B][M1]گرگذرد چند صباحی دگر
[M2]شه نکند یاد من خون‌جگر
[B][M1]کار به اشخاص دگر می‌رسد
[M2]نوبت الواط گذر می‌رسد
[B][M1]جانب این بنده نمایند روی
[M2]نعش کش وگورکن و مرده‌شوی
[B][M1]شاه پشیمان شود آنگه که پیر
[M2]مرده وزو مانده سه طفل صغیر
[B][M1]بو که شهم لطف فراوان کند
[M2]آنچه بود لایق شاهان کند
[B][M1]آنچه شهان با ادبا می کنند
[M2]با شعرا و خطبا می کنند
[B][M1]تا من و ملت به دعای تو شاه
[M2]دست برآریم به سوی اله
[B][M1]دم بکش و خاتمه بخش ای بهار
[M2]بر سخنان دری آبدار
[B][M1]راستی از هرچه بود بهتر است
[M2]راستی از خصلت پیغمبر است
[B][M1]راست زی و راست رو و راستگوی
[M2]راست شو و هرچه دلت خواست گوی
[END]