[START][A]
[B][M1]راه گم کردم، چه باشد گر به راه آری مرا؟[M2]رحمتی بر من کنی وندر پناه آری مرا؟
[B][M1]می‌نهد هر ساعتی بر خاطرم باری چو کوه[M2]خوف آن ساعت که با روی چو کاه آری مرا
[B][M1]راه باریکست و شب تاریک، پیش خود مگر[M2]با فروغ نور آن روی چوماه آری مرا
[B][M1]رحمتی داری، که بر ذرات عالم تافتست[M2]با چنان رحمت عجب گر در گناه آری مرا
[B][M1]شد جهان در چشم من چون چاه تاریک از فزع[M2]چشم آن دارم که بر بالای چاه آری مرا
[B][M1]دفتر کردارم آن ساعت که گویی: بازکن[M2]از خجالت پیش خود در آه‌آه آری مرا
[B][M1]من که چون جوزا نمی‌بندم کمر در بندگی[M2]کی چو خورشید منور در کلاه آری مرا؟
[B][M1]اسب خیرم لاغرست و خنجر کردار کند[M2]آن نمی‌ارزم که در قلب سپاه آری مرا؟
[B][M1]لاف یکتایی زدم چندان، که زیر بار عجب[M2]بیم آنستم که با پشت دو تاه آری مرا
[B][M1]هر زمان از شرم تقصیری که کردم در عمل[M2]همچو کشتی ز آب چشم اندر شناه آری مرا
[B][M1]خاطرم تیره است و تدبیرم کژ و کارم تباه[M2]با چنین سرمایه کی در پیشگاه آری مرا؟
[B][M1]گر حدیث من به قدر جرم من خواهی نوشت[M2]همچو روی نامه با روی سیاه آری مرا
[B][M1]بندگی گرزین نمط باشد که کردم، اوحدی[M2]آه از آن ساعت که پیش تخت شاه آری مرا!
[A]
[B][M1]آن نفس را، که ناطقه گویند، بازیاب[M2]تا روشنت شود سخن گنج در خراب
[B][M1]او را ز خود چو بازشناسی درو گریز[M2]خود را ازو چو فرق کنی، رخ ز خود بتاب
[B][M1]سرچشمهٔ تویی تو، آن نور راستیست[M2]وان کش توظن بری که تویی لمعهٔ سراب
[B][M1]از بهر آبروی مجازی، چو خاک پست[M2]خود را مکن چو باد بهر آتشی کباب
[B][M1]پیوسته باژگونه نظر می‌کنی به خود[M2]خود شخص باژگونه نماید ترا ز آب
[B][M1]خوابیست این حیوة طبیعی، ز روی عقل[M2]مرگ اندر آورد سرت، ای بیخبر، ز خواب
[B][M1]گفتی که: عقل ما و تن ما و جان ما[M2]این ماو ما که گفت؟ به من باز ده جواب
[B][M1]آن گرتو بودی آن دگران چیستند پس؟[M2]ور غیرتست، در طلبش باش و بازیاب
[B][M1]فصلی از آن کتاب به دست آور، ای حکیم[M2]تا نسخه‌ای ز خیر ببینی هزار باب
[B][M1]نیکی ستاره‌ایست کزو می‌کند طلوع[M2]انسان حقیقتی که بدو دارد انتساب
[B][M1]هر شربتی که او ندهد نیست خوشگوار[M2]هر دعوتی که او نکند نیست مستجاب
[B][M1]فعلش کمال ویژه و قولش صواب صرف[M2]عهدش وفای خالص و حسنش حباب ناب
[B][M1]عقلش وزیر و روح مشیرست و دل سریر[M2]تن بارگاه میر و ازو میر در حجاب
[B][M1]راه موحدان همه زو پیش رفت، اگر[M2]توحیدت آرزوست بدان آستان شتاب
[B][M1]وهم و خیال حس تو من ذلکی دواند[M2]اندر حساب هستی و او صدر آن حساب
[B][M1]او لب هستی تو و اکنون تو قشر او[M2]زین قشر نا گذشته کجا بینی آن لباب؟
[B][M1]معراج واصلان تو بدین آستان طلب[M2]ور نه چو دیو سوخته گردی بهر شهاب
[B][M1]او را اگر بجای بمانی، بماندت[M2]همواره در مذلت و جاوید در عذاب
[B][M1]پیری به من رسید، لقب نور و چهره نور[M2]و آن نور عرضه کرد برین چشم پر ز آب
[B][M1]سرش به حال من نظر لطف برگماشت[M2]کز وی مرا معاینه شد سر صد کتاب
[B][M1]برداشت این نقاب و مرا دیده باز کرد[M2]و آنگاه خود ز دیدهٔ من رفت در نقاب
[B][M1]تا راه دل به حضرت او برد اوحدی[M2]آسوده شد ز زحمت تقلید شیخ و شاب
[A]
[B][M1]گر آن جهان طلبی، کار این جهان دریاب[M2]به هرزه می‌گذرد عمر، وارهان، دریاب
[B][M1]تو غافلی و رفیقان به کار سازی راه[M2]چه خفته‌ای؟ که برون رفت کاروان، دریاب
[B][M1]هزار بار ترا بیش گفته‌ام هر روز[M2]که : هین! شبی دوسه بیدار باش، هان! دریاب
[B][M1]جوان چو پیر شود، کار کرده می‌باید[M2]ز پیر کار نیاید، تو، ای جوان، دریاب
[B][M1]زمانه می‌گذرد، چون زمین مباش، زمن[M2]قبول کن، ز من ای خواجه، این زمان دریاب
[B][M1]ترا شکار دلی، گر ز دست برخیزد[M2]سوار شو، منشین، سعی کن، روان دریاب
[B][M1]گرت به جان خطری میرسد تفاوت نیست[M2]قبول خاطر صاحب دلان بجان دریاب
[B][M1]ورت نگه کند از گوشه‌ای شکسته دلی[M2]غلط مشو، که فتوحیست رایگان، دریاب
[B][M1]به هیچ کار نیایی چو ناتوان گردی[M2]کنون که کار به دستست، می‌توان، دریاب
[B][M1]اقامت تو بدنیا ز بهر آخرتست[M2]چو این گذشت به غفلت مکوش و آن دریاب
[B][M1]شنیده‌ای که چها یافتند پیش از تو؟[M2]تو نیز آدمیی، جهد کن، همان دریاب
[B][M1]به پیشگاه بزرگان گرت رها نکنند[M2]فقیر باش و زمین بوس و آستان دریاب
[B][M1]ز عمر عاریتی، اوحدی، بمیر امروز[M2]پس آنگهی برو و عمر جاودان دریاب
[B][M1]مکن ز یاد فراموش روز دشواری[M2]که با تو چند بگفتم که: ای فلان، دریاب
[A]
[B][M1]ای دل، تویی و من، بنشین کژ، بگوی راست[M2]تا ز آفرینش تو جهان آفرین چه خواست؟
[B][M1]گر خواب و خورد بود مراد، این کمال نیست[M2]ور علم و حکمتست غرض، کاهلی چراست؟
[B][M1]عقل این بود که: ترک بگویند فعل کژ[M2]هوش این بود که: پیش بگیرند راه راست
[B][M1]تو نامهٔ خدایی و آن نامه سر به مهر[M2]بردار مهر نامه، ببین تا درو چهاست؟
[B][M1]ار نامه روشنست نمودار هر دو کون[M2]بر خواند این نموده دلی کندرو صفاست
[B][M1]ترکیب ماست زبدهٔ اجزای کاینات[M2]مانند زبده‌ای که برون آوری ز ماست
[B][M1]آنی که هر دو کون به دکان راستی[M2]نزدیک عقل یک سر موی ترا بهاست
[B][M1]زین آفرینش آنچه تو خواهی، ز جزو و کل[M2]در نفس خود بجوی، که جامی جهان نماست
[B][M1]این جام را جلی ده و خود را درو ببین[M2]سری عظیم گفتم، اگر خواجه در سراست
[B][M1]لیکن ترا چه طاقت دیدار خویشتن؟[M2]کز بند خویشتن دل دون تو بر نخاست
[B][M1]زین چیزها که داری و دل بسته‌ای درو[M2]دریاب: تا چه چیز ترا روی در بقاست؟
[B][M1]نفسست و حکمت آنکه نمیرد به وقت مرگ[M2]وین آلت دگر همه را روی در فناست
[B][M1]این گنج مال و خواسته کاندوختی به عمر[M2]می‌دان که: یک به یک ز تو خواهند بازخواست
[B][M1]گردانه خرد می نشود جز به آسیاب[M2]ما دانه‌ایم و گردش این گنبد آسیاست
[B][M1]دیگیست چارخانه، که سرپوش آن تویی[M2]این چار طبع را، که ز بهر تو ماجراست
[B][M1]گفتی: به سعی مایهٔ دنیا فزون کنم[M2]دنیا فزود، لیک ببین تا: ازین چه کاست؟
[B][M1]دنیا و دین دو پلهٔ میزان قدرتست[M2]این پله چون به خاک شد، آن پله بر هواست
[B][M1]ای صاحب نیاز، نمازی که می‌کنی[M2]گو: مردمش مبین، اگرت روی در خداست
[B][M1]بیناست آن نظر که ازو هست گشته‌ای[M2]جایی چنین نظر نتوان کرد چپ و راست
[B][M1]حق گفت: «فاستقم» چو وفا از رسول جست[M2]رو مستقیم شو تو، که این صورت وفاست
[B][M1]خاشاک راه دانش در پای جود او[M2]هر گوهر نفیس که در گنج پادشاست
[B][M1]ار گرگ فتنه زود پریشان کند رواست[M2]آنرا که چون کلیم شبان تکیه بر عصاست
[B][M1]چشمش رخ نفاق نبیند، به هیچ وجه[M2]آن کش چهار بالش توفیق متکاست
[B][M1]صوفی شدی، صداقت و صدق و صفات کو؟[M2]صافی شدی، کدورت و حقد و حسد چراست
[B][M1]دست از جهان بشوی و پس آنگاه پیش‌دار[M2]زیرا که بوسه بر کف‌دستی چنان رواست
[B][M1]دست کلیم را ید بیضا نهاد نام[M2]کوشسته بود دست ز چیزی که ماسواست
[B][M1]ای سالک صراط سوی، راست کار باش[M2]کان رفت در بهشت که در خط استواست
[B][M1]گفتی که: عارفم، ز کجا دانم این سخن؟[M2]عارف کسی بود که بداند که: از کجاست
[B][M1]گر آشنا شوی بنهی دل برین حدیث[M2]بشنو حدیث اوحدی، ار جانت آشناست
[B][M1]از ظلمت و ز نور درین تنگنای غم[M2]بس پرده و حجاب که در پیش چشم ماست
[B][M1]از پردها گذر چو نکردی، کجا دهند[M2]راهت به پرده‌ای که درو مهد کبریاست
[A]
[B][M1]این آسمان صدق و درو اختر صفاست؟[M2]یا روضهٔ مقدس فرزند مصطفاست؟
[B][M1]این داغ سینهٔ اسدالله و فاطمه است؟[M2]یا باغ میوهٔ دل زهرا و مرتضاست؟
[B][M1]ای دیده، خوابگاه حسین علیست این؟[M2]یا منزل معالی و معمورهٔ علاست؟
[B][M1]ای تن، تویی و این صدف در «لو کشف»؟[M2]ای دل تویی، و این گهر کان «هل اتا» ست؟
[B][M1]ای جسم، خاک شو، که بیابان محنتست[M2]وی چشم؟ آب ریز، که صحرای کربلاست
[B][M1]سرها برین بساط، مگر کعبهٔ دلست؟[M2]رخها بر آستانه، مگر قبلهٔ دعاست؟
[B][M1]ای بر کنار و دوش نبی بوده منزلت[M2]قندیل قبهٔ فلکی خاک این هواست
[B][M1]تو شمع خاندان رسولی به راستی[M2]پیش تو همچو شمع بسوزد درون راست
[B][M1]بر حالت تو رقت قندیل و سوز شمع[M2]جای شگفت نیست، نشانی ازین عزاست
[B][M1]قندیل ازین دلیل که: زردست روشنست[M2]کو را حرارت از جگر ماتم شماست
[B][M1]هر سال تازه می‌شود این درد سینه سوز[M2]سوزی که کم نگردد و دردی که بی‌دواست
[B][M1]کار فتوت از دل و دست تو راست شد[M2]اندرجهان بگوی که: این منزلت کراست؟
[B][M1]در آب و آتشیم چو قندیل بر سرت[M2]آبی که فیضش از مدد آتش عناست
[B][M1]قندیل اگر هوای تو جوید بدیع نیست[M2]زیرا که گوهر تو ز دریای «لافتا» ست
[B][M1]زرینه شمع بر سرقبرت چو موم شد[M2]زان آتشی که از جگر مؤمنان بخاست
[B][M1]ای تشنهٔ فرات، یکی دیده بازکن[M2]کز آب دیده بر سر قبر تو دجله‌هاست
[B][M1]آتش، عجب، که در دل گردون نیوفتاد![M2]در ساعتی که آن جگر تشنه آب خواست
[B][M1]شمشیر تا ز بد گهری در تو دست برد[M2]نامش همیشه هندو و سر تیزو بی‌وفاست
[B][M1]از بهر کشتن تو به کشتن یزید را[M2]لایق نبود، کشتن او لعنت خداست
[B][M1]آن پیرهن که گشت به دست حسود چاک[M2]اندر بر معاویه دیریست تا قباست
[B][M1]فرزند بر عداوت آبا پراگند[M2]تخم خصومتی که چنین لعنتش سزاست
[B][M1]گردیست بر ضمیر تو، زان خاکسار و ما[M2]بر گورت آب دیده فشانان ز چپ و راست
[B][M1]با دوستان خویشتن از راه دشمنی[M2]رویت گرفته از چه و خاطر دژم چراست؟
[B][M1]گردون ناسزا ز شما عذر خواه شد[M2]امروز اگر قبول کنی عذر او سزاست
[B][M1]شاهان بپرسش تو ز هر کشور آمدند[M2]وانگه ببندگی تو راضی، گرت رضاست
[B][M1]از آب چشم مردم بیگانه گرد تو[M2]گرداب شد، چنان که برون شد به آشناست
[B][M1]حالت رسیدگان غمت را گرفت شور[M2]شورابهٔ دو دیدهٔ یک یک برین گواست
[B][M1]کار مخالف تو برون افتد از نوا[M2]چون در عراق ساز حسینی کنند راست
[B][M1]بر عود تربت تو چوشکر بسوختیم[M2]از شکرت بپرس که: این آتش از کجاست؟
[B][M1]چون کاه میکشد به خود این چهرهای زرد[M2]این عود زن نگار، که همرنگ کهرباست
[B][M1]عودی که میوهٔ دل زهرا درو بود[M2]نشگفت اگر شکوفهٔ او زهرهٔ سماست
[B][M1]صندوق تو ز روی به زر در گرفته‌ایم[M2]وین زرفشانی ارچه برویست بی‌ریاست
[B][M1]روزی ز سر گذشت تو دیدم حکایتی[M2]زان روز باز پیشهٔ من نوحه و بکاست
[B][M1]تا میل قبهٔ تو در آمد به چشم من[M2]تاریکی از دو چشم جهان بین من جداست
[B][M1]بر تربت تو وقف کنم کاسهای چشم[M2]زیرا که کیسهٔ زرم از سیم بی‌نواست
[B][M1]تابوت تو ز دیده مرصع کنم به لعل[M2]وین کار کردنیست، که تابوت پادشاست
[B][M1]چشم ارز خون دل شودم تیره، باک نیست[M2]در جیب و کیسه خاک تو دارم، که توتیاست
[B][M1]چون خاک عنبرین ترا نیست آهویی[M2]مانندش ار به نافهٔ چینی کنم خطاست
[B][M1]قلب سیاه سیم تنم زر ناب شد[M2]زین خاک سرخ فام، که همرنگ کهرباست
[B][M1]کردم به حله روی ز پیشت به حیله، لیک[M2]پایم نمی‌رود، که مرا دیده از قفاست
[B][M1]زان چشم دوربین چه شود گر نظر کنی[M2]در حال اوحدی؟ که برین آستان گداست
[B][M1]او را بس اینقدر که بگویی ز روی لطف[M2]با جد و با پدر که: فلانی، غلام ماست
[B][M1]کردم وداع، این سخن این جا گذاشتم[M2]بیگانه را مده سخن من، که آشناست
[B][M1]گر تن سفر گزید ز پیشت، مگیر عیب[M2]دل را نگاه دار، که در خدمتت به پاست
[A]
[B][M1]مباش بندهٔ آن کز غم تو آزادست[M2]غمش مخور، که به غم خوردن تو دلشادست
[B][M1]مریز آب دو چشم از برای او در خاک[M2]که گر بر آتش سوزنده در شوی بادست
[B][M1]کجا دل تو نگه دارد؟ آنکه از شوخی[M2]هزار بار دل خود به دیگران دادست
[B][M1]بخلوت ارچه نشیند بر تو، شاد مباش[M2]که یارش اوست که بیرون خلوت استادست
[B][M1]اگرچه پیش تو گردن نهد به شاگردی[M2]مباش بی‌خبر از حیلتش، که استادست
[B][M1]کجا به نالهٔ زار تو گوش دارد شب؟[M2]که تا سحر ز غم دیگری به فریادست
[B][M1]ز نامها که فرستاده ای چه سود؟ کزو[M2]بر آن خورد که برش جامها فرستادست
[B][M1]گرت بسان قلم سر همی‌نهد بر خط[M2]به هوش باش، که خاطر هنوز ننهادست
[B][M1]برافکن، ای پدر، از مهر آن برادر دل[M2]نه خود ز مادر دوران همین پسر زادست
[B][M1]ببسته زلف چو مارش میان به کشتن تو[M2]تو در خیال که: گنجی به دستت افتادست
[B][M1]مده به شاهد دنیا عنان دل، زنهار![M2]که این عجوزه عروس هزار دامادست
[B][M1]اگر ز دوست همین قد و چهره می‌جویی[M2]زمین پر از گل و نسرین و سرو و شمشادست
[B][M1]ز روی خوب وفا جوی، کاهل معنی را[M2]دل از تعلق این صوت و صورت آزادست
[B][M1]جماعتی که بدادند داد زیبایی[M2]اگر نه داد دلی می‌دهند بیدادست
[B][M1]کسی که از غم شیرین لبان به کوه دوید[M2]رها کنش، که هنوز از کمر نیفتادست
[B][M1]حلاوت لب شیرین به خسروان بگذار[M2]که رنج کوه بریدن نصیب فرهادست
[B][M1]چه سود دارد اگر آهنین سپر سازیم؟[M2]چو آنکه خون دل ما بریخت پولادست
[B][M1]نموده‌ای که: دگر عهد می‌کند با ما[M2]مکن حکایت عهدش، که سست بنیادست
[B][M1]نصیحتی که کنم یاد گیر و بعد از من[M2]بگوی راست که: اینم ز اوحدی یادست
[A]
[B][M1]چرخ گردان روشن از رای منست[M2]دور گردون کار فرمای منست
[B][M1]گردن و گوش عروس نطق را[M2]زین و زیب از نطق زیبای منست
[B][M1]غرهٔ روی معانی تا ابد[M2]از سواد شعر غرای منست
[B][M1]در جهان کار سخن پرداختن[M2]کسوتی بر قد و بالای منست
[B][M1]هیچ اگر ملک معانی گوهریست[M2]زادهٔ طبع سخن زای منست
[B][M1]تا قیامت هر چه گوید دیگری[M2]قطرهای موج دریای منست
[B][M1]با چنان رویی که دارد جرم ماه[M2]خوشه چین خرمن رای منست
[B][M1]جنس و نقد گنج مکنونات غیب[M2]سر به سر تاراج و یغمای منست
[B][M1]گر فرو مانم نگردم زیر دست[M2]ور سرافرازم کرا پای منست؟
[B][M1]با تکاپوی چنین امروز چرخ[M2]در اساس کار فردای منست
[B][M1]کی زمین را پیش من آبی بود؟[M2]کاسمان هم باد پیمای منست
[B][M1]پادشاهان را نیارم در نظر[M2]چون به درویشان تولای منست
[B][M1]گرچه در عالم ندارد هیچ جای[M2]هر کجا رو آورم جای منست
[B][M1]قول من بر دشمنان تلخست، از آنک[M2]مرگ ایشان در سخن‌های منست
[B][M1]از حسد داران ندارم هیچ باک[M2]کایزد دارنده دارای منست
[B][M1]اوحدی نیز ار سوادی می‌کند[M2]صورت نقش سویدای منست
[B][M1]همچو من گر لاف یکتایی زند[M2]زیبدش، زیرا که همتای منست
[A]
[B][M1]بر آستان در او کسی که راهش هست[M2]قبول و منزلت آفتاب و ماهش هست
[B][M1]به راستی سر ازین دامگاه دامن‌گیر[M2]کسی برد که ز توفیق او پناهش هست
[B][M1]گرت ز گوشهٔ دل خواهش محبت اوست[M2]یقین بدان که از آنگونه نیز خواهش هست
[B][M1]چه باک از آن که پراکنده حالتیم و روان؟[M2]اگر چنانکه به احوال ما نگاهش هست
[B][M1]تو با خدای خود ار می‌کنی معاملتی[M2]دلیر کن، که کریمست و دستگاهش هست
[B][M1]گمان مرد ز گیتی اگر دوام و بقاست[M2]یقین بدان تو که: اندیشهٔ پناهش هست
[B][M1]به گاه عجز ضروریست عرض قصه، تو نیز[M2]به عجز قصهٔ خود عرض کن، که گاهش هست
[B][M1]اگرچه لذت شیرین دهد، به ملک مناز[M2]که رخت خسروپرویز تاج و گاهش هست
[B][M1]چو خواجه را اجل از ملک پنبه خواهد کرد[M2]چه اعتبار به پشمی که در کلاهش هست؟
[B][M1]به نان و آب تفاخر مکن، که حیوان نیز[M2]به هر طرف که نگه میکند گیاهش هست
[B][M1]اگر ز تیغ تو نفسی سپر نیندازد[M2]حذر کن از نفس او، که تیر آهش هست
[B][M1]رونده، گو: قدم اینجا به احتیاط بنه[M2]که زیر هر قدمی چندگونه چاهش هست
[B][M1]اگر گناه کند نیک مرد خیراندیش[M2]مترس، گو، زعقوبت، که عذرخواهش هست
[B][M1]مقدسا و خدایا، به حق راهروی[M2]که از هدایت خاص تو انتباهش هست
[B][M1]که روز بازپسین در گذار و رحمت کن[M2]بر آنکه جاه ندارد، برآنکه جاهش هست
[B][M1]به بوی لطف تو می‌آید اوحدی برتو[M2]اگرچه سخت مخوفست و پرگناهش هست
[B][M1]گرش به تیر بدوزی ورش به تیغ‌زنی[M2]ره گریز ندارد، که داغ شاهش هست
[B][M1]ز کردهای خودش گرچه خوفهاست، ولی[M2]امید رحمت و آمرزش الهش هست
[B][M1]در آنزمان که تو بر نامهٔ سیه بخشی[M2]برو ببخش، که بس نامهٔ سیاهش هست
[B][M1]ز خرمن عمل نیکش ارچه نیست جوی[M2]ز شرم بی‌عملی گونهٔ چو کاهش هست
[B][M1]بر آتش دل وت گر گواه می‌خواهی[M2]ز گرمی نفس خویشتن گواهش هست
[A]
[B][M1]این چرخ گرد گرد کواکب نگار چیست؟[M2]وین اختر ستیزه گر کینه کار چیست؟
[B][M1]هان! ای حکیم، هرچه بپرسم ترا، بگوی[M2]تا منکشف شود که درین پود و تار چیست؟
[B][M1]پروردگار نفس بباید شناختن[M2]این نفس خود چه باشد و پروردگار چیست؟
[B][M1]زین سوی لامکان و از آن سوی هفت چرخ[M2]پیوند آن دو واسطهٔ کامکار چیست؟
[B][M1]این طول و عرض چند و زمان و مکان کدام؟[M2]این خط و نقطه چون و محیط و مدار چیست؟
[B][M1]این چار عنصر و سه موالید و شش جهت[M2]این پنج زورق و دو در و یک سوار چیست؟
[B][M1]این جان روشن و تن تاریک را چه حال؟[M2]وین خاک ساکن و فلک بی‌قرار چیست؟
[B][M1]این وصلت و مفارقت و جوهر و عرض[M2]این بهمن و تموز و خزان و بهار چیست؟
[B][M1]این قلب و این لسان و سکوت و کلام چه؟[M2]این طبع و این مزاج و خیال و بخار چیست؟
[B][M1]دریک مگس مجاورت نوش و زهر چون؟[M2]در یک مکان مناسبت گنج و مار چیست؟
[B][M1]اصل فرشته از چه و نسل پری ز که؟[M2]وین آدمی بدین صفت و اعتبار چیست؟
[B][M1]درپای دار این فلک بی‌گناه کش[M2]چندین هزار پیکر ناپایدار چیست؟
[B][M1]آوردنش به عالم و بردن به خاک چند؟[M2]پروردنش به شکر و کردن شکار چیست؟
[B][M1]گوش ملوک از «لمن الملک» چون پرست[M2]باز این نزاع و نخوت واین گیرودار چیست؟
[B][M1]منزل یکی و راه یکی و روش یکی[M2]چندین هزار تفرقه در هر کنار چیست؟
[B][M1]اعداد را چو اصل به غیر از یکی نبود[M2]این عقدهای مختلف اندر شمار چیست
[B][M1]ای نقشبند پیکر معنی، بگوی تا[M2]زین نقشها ارادت صورت‌نگار چیست؟
[B][M1]الهام و وحی و کشف و مقامات و معجزه[M2]در جنبش نبی و ولی آشکار چیست؟
[B][M1]ابلیس و خلد و آدم و حوا و خوشه چه؟[M2]ذبح و خلیل و گلشن و نمرود و نار چیست؟
[B][M1]مصر و عزیز و یوسف و زندان و خواب چه؟[M2]طور و عصا و موسی و سجیل‌خوار چیست؟
[B][M1]سیر براق و مسجد اقصی و جبرییل[M2]طوبی و عرش و سدره و دیدار یار چیست؟
[B][M1]بوجهل را مخالفت احمد از چه خاست؟[M2]و آن عنکبوت و پرده و صدیق و غار چیست؟
[B][M1]این حج و عمره و حرم و کعبه و مقام[M2]وین خلق و سعی و وقفه ور می حجار چیست؟
[B][M1]رومی رخان هفت زمین را چنان طواف[M2]بر گرد آن سرادق زنگی شعار چیست؟
[B][M1]گر دیده‌ای مدینهٔ علم رسول را[M2]باب مدینه و اسد و ذوالفقار چیست؟
[B][M1]مد صراط و وضع ترازو و طی ارض[M2]هول حساب و قول شفاعت گزار چیست؟
[B][M1]رحمت چو در قیاس فزون آمد از غضب[M2]تشویش عبد و خشم خداوندگار چیست؟
[B][M1]از جای آمدن تو اگر واقفی به عقل[M2]در باز گشتن این فزع و زینهار چیست؟
[B][M1]فرمان که می‌دهد به مکافات نیک و بد؟[M2]مخلوق را درین بد و نیک اختیار چیست؟
[B][M1]ای زاهد، ار به سر عبادت رسیده‌ای[M2]شرط نماز و روزهٔ لیل و نهار چیست؟
[B][M1]هر جزو را که باز شمردم حقیقتست[M2]گر راه برده‌ای به حقیقت، به یار، چیست؟
[B][M1]امر رموز «لیسک فی جبتی» چه بود؟[M2]آن گفتن «اناالحق» و منصور و دار چیست؟
[B][M1]برما هزار گونه مباهات می‌کنی[M2]ای مدعی بگو که: یکی از هزار چیست؟
[B][M1]گر جاهلی، ز راهرو کاروان بپرس[M2]ورعارفی، بگوی که تا: اصل کار چیست؟
[B][M1]تا کی دویدنت به یسار از یمین چنان؟[M2]نادیده این قدر که یمین از یسار چیست؟
[B][M1]ما در حصار این فلک تیز گردشیم[M2]وز جان بی‌خبر که: برون از حصار چیست؟
[B][M1]ای پادشاه، اگر نظر لطف می‌کنی[M2]زان روی پرده دور کن، این انتظار چیست؟
[B][M1]با اوحدی ز آتش دوزخ سخن مگوی[M2]در دست این شکسته دل خاکسار چیست؟
[B][M1]باران رحمت تو به هر گوشه می‌رسد[M2]او هم به کوی تست، برو هم ببار، چیست؟
[A]
[B][M1]مستان خواب را خبری از وصال نیست[M2]دل‌مرده را سماع نباشد چو حال نیست
[B][M1]دینت خدای داد و زبان داد و عقل داد[M2]یاد خدای کن به زبانی که لال نیست
[B][M1]آن جای، آسمان و تو آسوده بر زمین[M2]نتوان بلند پایه پریدن چو بال نیست
[B][M1]آن کو به یاد دوست تواند نشاط کرد[M2]محتاج دیدن لب و رخسار و خال نیست
[B][M1]وان را که نیست چهرهٔ آن ماه در حضور[M2]در مسجدالحرام نمازش حلال نیست
[B][M1]هرچند سالهاست که این راه می‌روی[M2]راهی که سوی او نرود جز ضلال نیست
[B][M1]گر در پی تفرج بستان جنتی[M2]امروز تخم کار، که فردا مجال نیست
[B][M1]آشفتهٔ جمال جمیل بتان شدی[M2]صبرت جمیل باد، که آنها جمال نیست
[B][M1]بیدار باش یک دم و آگاه یک نفس[M2]حاجت به ماه و هفته و ایام و سال نیست
[B][M1]بر نقش روزگار منه دل، که عاقبت[M2]این نقش را که بازکنی جز خیال نیست
[B][M1]گر بایدت به حضرت ایزد وسیلتی[M2]بهتر ز مصطفی و نکوتر ز آل نیست
[B][M1]در مال دل مبند و ز دانش سخن مگوی[M2]کانجا سخن به دانش و حرمت به مال نیست
[B][M1]هستند برشمال و یمین تو ناظران[M2]لیکن ترا نظر به یمین و شمال نیست
[B][M1]بس غره‌ای به دانش و دستان خود، ولی[M2]گر رستمی، ترا گذر از چرخ زال نیست
[B][M1]ملکی که منتقل شود از دیگری به تو[M2]به روی مباش غره، که بی‌انتقال نیست
[B][M1]این سایه ها زوال پذیرند یک به یک[M2]در سایه‌ای گریز، که آنرا زوال نیست
[B][M1]بالی ضرورتست عروج کمال را[M2]و آن بال طاعتست و ترا جز وبال نیست
[B][M1]ای اوحدی، دلی که بدان کوچه راه یافت[M2]بردیگری مبند، که مارا به فال نیست
[B][M1]ای اوحدی، دل ز دوجهان بر خدای بند[M2]کز وی به کام دل برسی وین محال نیست
[A]
[B][M1]نگفتمت که: منه دل برین خراب آباد؟[M2]که بر کف تو نخواهد شد این خراب آباد
[B][M1]دلت ز دام بلا گرچه میرمید، ببین[M2]که: هم به دانه نظر کرد و هم به دام افتاد
[B][M1]به خانه ساختنت میل بود و می‌گفتم:[M2]نگاه دار، که بر سیل می‌نهی بنیاد
[B][M1]چنان شدی تو که مستان به دوش بردندت[M2]که کس ز جام غرور زمانه مست مباد!
[B][M1]تو می‌روی و جهان از پی‌تو می‌گوید[M2]که: خواجه هیچ ندارد، که هیچ نفرستاد
[B][M1]به چوب سرو ترا تخت بند کرد اجل[M2]به جرم آنکه شبی رفته‌ای چو سرو آزاد
[B][M1]ز مکنت تو هم امروز بهره خواهد ساخت[M2]همان کسی که ز بهر تو می‌کند فریاد
[B][M1]تو یاد کن ز خدای خود اندرین ساعت[M2]که ساعت دگرت هیچ کس نیارد یاد
[B][M1]شگفت نیست جهان کز تو یادگار بماند[M2]که یادگار فریدون و ایرجست و قباد
[B][M1]هزاربار خرد با تو بیش گفت که: دل[M2]به حب این وطن عاریت نباید داد
[B][M1]دریغم آید از آن هوشمند دوراندیش[M2]که بی‌وفایی دوران بدید و دل بنهاد
[B][M1]هر آن بصیر که سر جهان ببیند باز[M2]چه آن بصیر برمن، چه کور مادرزاد؟
[B][M1]به مردگان نظر عبرتی کن، ای زنده[M2]که معتبر شمرند این دقیقه مردم راد
[B][M1]ز خاکدان فنا هیچ آبروی مجوی[M2]کزین هوس تو به آتش روی و عمر به باد
[B][M1]به حرص بر دل خود نقش زرمکن شیرین[M2]که آخر از غم شیرین هلاک شد فرهاد
[B][M1]گشاده کن به کرم دست خود، که در گیتی[M2]کلید گنج الهی گشایشست و گشاد
[B][M1]بداد و دادهٔ او شاد باش و شور مکن[M2]که هرچه او دهد آن جمله عدل باشد و داد
[B][M1]کنون به کار خود استادگی نمای، ار نه[M2]چو مرگ دست برآرد، نمی‌توان استاد
[B][M1]سر از قلادهٔ آموختن مپیچ و بدان[M2]که دیگران هم از آموختن شدند استاد
[B][M1]یقین بدان که: تو هم زین جهان بخواهی رفت[M2]اگر به هفت رسد سال عمر و گر هفتاد
[B][M1]ضرورتست که: بنیادهای نیک نهند[M2]برای نام ابد مردمان نیک نهاد
[B][M1]مرا چنین که تو بینی: به چند گونه هنر[M2]اگر ز سیم و زرم بهره نیست، عمر تو باد
[B][M1]ازین حدیث روانم بسی، که بعد از من[M2]کسی نگوید: کای اوحدی، روانت باد!
[A]
[B][M1]بس که بعد از تو خزانی و بهاری باشد[M2]شام و صبح آید و لیلی و نهاری باشد
[B][M1]دل نگهدار، که بر شاهد دنیی ننهی[M2]کین نه یاریست که او را غم یاری باشد
[B][M1]تو بدین دولت شش روزهٔ خود غره مباش[M2]کین چنین صید به عمری دوسه بازی باشد
[B][M1]تا به کی قصهٔ مال و زر و بستان و سرای؟[M2]سر خود گیر، که این مشغله فاری باشد
[B][M1]به چنین مملکتی شاد چه باشی؟ که درو[M2]غایت مرتبت تختی و داری باشد
[B][M1]چه روی بر سرخاکی به تکبر؟ که و را[M2]چون تو در هر قدمی چند هزاری باشد
[B][M1]کار خود را تو هم اکنون به قراری باز آر[M2]ور نه فردا نهلندت که قراری باشد
[B][M1]آن چنان زی، که چو توفان اجل موج زند[M2]گرد بر گرد تو از خیر حصاری باشد
[B][M1]تو که امروز چو کژدم همه را نیش زنی[M2]مونس گور تو، شک نیست، که ماری باشد
[B][M1]بر حذر باش ز دود نفس مسکینان[M2]که چنین دود هم از شعلهٔ ناری باشد
[B][M1]خاکساران چنین را به حقارت منگر[M2]تو چه دانی که در آن گرد سواری باشد؟
[B][M1]آن برون آید از آن آتش سوزان فردا[M2]که زرش را هم از امروز عیاری باشد
[B][M1]کشت نا کرده چرا دانه طمع می‌داری؟[M2]آب ناداده زمین را چه بهاری باشد؟
[B][M1]اگر آن گنج گران می‌طلبی رنج ببر[M2]گل مپندار که بی‌زحمت خاری باشد
[B][M1]پرشکار شکرینست جهان، مردی کو[M2]که کمر بندد و در بند شکاری باشد؟
[B][M1]ما نه اینیم که فردا به حسابی باشیم[M2]گر به تحقیق حسابی و شماری باشد
[B][M1]بر اسیران سر کوچه ببخشند مگر[M2]آن کسان را که در آن خانه یساری باشد
[B][M1]اوحدی، رخت ز گرداب اجل بیرون بر[M2]کین نه بحریست که امید کناری باشد
[B][M1]راه خود گم نکند در شب تاریک ضلال[M2]هر کرا همچو خرد مشعله داری باشد
[A]
[B][M1]چمن ز باد خزان زرد و زار خواهد ماند[M2]درخت گل همه بیبرگ و بار خواهد ماند
[B][M1]درین دو هفته نثاری نبینی اندر باغ[M2]که آب و سبزه به زیر نثار خواهد ماند
[B][M1]نه طبع طفل چمن مستقیم خواهد شد[M2]نه دست شاهد گل در نگار خواهد ماند
[B][M1]ازین قیاس تو در آدمی نگر، کو نیز[M2]نه دیر و زود درین گیر و دار خواهد ماند
[B][M1]ز هر چه نام وجودی برو کنند اطلاق[M2]مکن قبول که جز کردگار خواهد ماند
[B][M1]پسر به درد پدر دردمند خواهد شد[M2]پدر به داغ پسر سوکوار خواهد ماند
[B][M1]بدین صفت ز برای چه بایدت پرورد؟[M2]تن عزیز، که در خاک خوار خواهد ماند
[B][M1]بکوش نیک وز کردار بد کناری گیر[M2]که کردهای خودت در کنار خواهد ماند
[B][M1]مکن حکایت آن زر شمار دنیا دوست[M2]که در فضیحت روز شمار خواهد ماند
[B][M1]اگر چه نیک بر آرد به شوخ چشمی نام[M2]چو نامه باز کند شرمسار خواهد ماند
[B][M1]چه نوبهار و خزان بر سر هم آید! لیک[M2]نه آن خزان و نه این نوبهار خواهد ماند
[B][M1]تو جز تواضع و جز طاعت اختیار مکن[M2]به دستت ار دوسه روز اختیار خواهد ماند
[B][M1]به رونق گل این باع دل منه، زنهار![M2]که گل سفر کند از باغ و خار خواهد ماند
[B][M1]به بارنامهٔ دنیا مشو فریفته، کان[M2]نه دولتیست که بس پایدار خواهد ماند
[B][M1]چو زور داری، افتادگان مسکین را[M2]بگیر دست، که دستت ز کار خواهد ماند
[B][M1]چو اوحدی طلب نام کن درین گیتی[M2]که نام نیک ز ما یادگار خواهد ماند
[A]
[B][M1]قومی که ره به عالم تحقیق می‌برند[M2]مشکل به ترهات جهان سر بر آورند
[B][M1]چیزی که هیچ گونه وفایی نمی‌کند[M2]من در تعجبم که غم او چرا خورند؟
[B][M1]این جامها چه فایده؟ چون بر کند اجل[M2]وین پردها چه سود؟ که بر ما همی‌درند
[B][M1]کمتر ز مار و مور شناس آن گروه را[M2]کز بهر مار و مور تن خود بپرورند
[B][M1]خواهی گذشت بی‌شک ازین آستانه تو[M2]و آنان که از پی تو بیایند بگذرند
[B][M1]دست زمانه بر سر مردم کند به صبر[M2]این خاک را که مردمش امروز برسرند
[B][M1]روزی امیر تخت نشین را نگه کنی[M2]کز تخت برگرفته، به تابوت می‌برند
[B][M1]ارباب ظلم را به ستم دست روزگار[M2]از بیخ بر کند، که درختان بی‌برند
[B][M1]گرگ اجل یکایک ازین گله می‌برد[M2]وین گله را ببین که چه آسوده می‌چرند!
[B][M1]اکسیر صدق در دل آنها که کار کرد[M2]اندامشان به خاک نپوسد، که چون زرند
[B][M1]ای اوحدی، مرو پی‌مرغان دانه چین[M2]گر در پی هوای عرش ببینی که می‌چرند
[B][M1]با طالبان دنیی دون دوستی مکن[M2]کز روی عقل دشمن خود را مسخرند
[A]
[B][M1]لاف دانش می‌زنی، خود را نمی‌دانی چه سود؟[M2]دعوی دل کرده‌ای، چون غافل از جانی چه سود
[B][M1]نفس را بریان و حلوا می‌دهی، او دشمنست[M2]دشمنان را دادن حلوا و بریانی، چه سود
[B][M1]گر خدا را بنده‌ای، بگذار نام خواجگی[M2]پیش او چون سر نهادی، باز پیشانی چه سود؟
[B][M1]نام خود سلمان نهادی، تا مسلمان خوانمت[M2]چون نمی‌ورزی سلامت، نام سلمانی چه سود؟
[B][M1]رفت پنجه سال و حسرت میخوری اکنون، ولی[M2]تیر چون از شست بیرون شد پشیمانی چه سود
[B][M1]اسب چوگانی خریدی، زین زرین ساختی[M2]چون نخواهی برد گویی اسب چوگانی چه سود؟
[B][M1]گر به دیوان قیامت بردنت باید حساب[M2]بر سر طومارها طغرای دیوانی چه سود؟
[B][M1]کار خلقی را به تدبیر تو باز انداختند[M2]چون همه تدبیر کار خود نمی‌دانی چه سود؟
[B][M1]عمر و مال اندر سر کار عمارت کرده‌ای[M2]این عمارتها که سر دارد به ویرانی چه سود؟
[B][M1]چون بخواهی رفت زود از قیصر و قصرت چه نفع؟[M2]چون نخواهی ماند دیر، از خانه و خانی چه سود؟
[B][M1]می‌کنی درمان درد مردم از دانش، ولی[M2]این همه درمان در آن ساعت که درمانی چه سود؟
[B][M1]نامهٔ عیب کسان، گیرم، که برخوانی چو آب[M2]نیم حرف از نامهٔ خود برنمی‌خوانی چه سود؟
[B][M1]چند پی گفتی که: دستی نیک دارم در هنر[M2]با چنین دستی چو دست‌آموز شیطانی چه سود؟
[B][M1]هر زمان گویی: کزین پس پیش گیرم راستی[M2]این حکایت خود بگویی، لیک نتوانی چه سود؟
[B][M1]بی‌غرض کس را نخواهی داد نانی در جهان[M2]کفش مهمان چون بخواهی برد، مهمانی چه سود؟
[B][M1]از برای سود زر جان در زیان انداختی[M2]چون نمی‌مانی و این زرها همی‌مانی چه سود؟
[B][M1]اوحدی، چون دیوت از انگشت برد انگشتری[M2]زیر دستت بعد ازین ملک سلیمانی چه سود؟
[A]
[B][M1]روزی قرار و قاعدهٔ ما دگر شود[M2]وین باد و بارنامه ز سرها بدر شود
[B][M1]این جان و تن، که صحبت دیرینه داشتند[M2]از هم جدا شوند و سخن مختصر شود
[B][M1]جانی، که پاک نیست، بماند درین مغاک[M2]روحی، که پاک بود، بر افلاک بر شود
[B][M1]این قصرهای خرم و گلزارهای خوش[M2]در موج‌خیز حادثه زیر و زبر شود
[B][M1]رمزیست این، که گفتم از احوال این جهان[M2]باقی به روزگار ترا خود خبر شود
[B][M1]ای دوست کام دل، بنشین و طلب مکن[M2]کین کار مشکلست و به خون جگر شود
[B][M1]خواهی که در ز بحر برآری و طرفه آنک[M2]یک موی خود ز بحر نخواهی که تر شود
[B][M1]چندان بنه درم، که کند دفع دردسر[M2]چندان منه، که واسطهٔ دردسر شود
[B][M1]در گوش خواجه، دیدم، جز زر نرفت هیچ[M2]ور نیز در شود، سخنی هم به زر شود
[B][M1]مسمارها بنان و درم در زدی، کنون[M2]خواهی که: نیکی تو به عالم سمر شود
[B][M1]ای آنکه ملک خویش به ظالم سپرده‌ای[M2]بستان، که ملک در سر بیدادگر شود
[B][M1]امروز چون به دست تو دادند تیغ فتح[M2]کاری بکن، که پیش تو فردا سپر شود
[B][M1]آن حاکم ستیزه گر زورمند را[M2]گو: بد مکن، که کار تو از بد بتر شود
[B][M1]از من به پیش قاضی رشوت ستان بگو:[M2]کین شرع احمدیت به عدل عمر شود
[B][M1]هان! ای پدر، بدادن پند پسر بکوش[M2]تا باز گوید از تو چو او هم پدر شود
[B][M1]تا زنده‌ای، برو، ادب آموز بهر نام[M2]کین نفس آدمی به ادب نامور شود
[B][M1]فرزند آدم و پدر و مادر آدمی[M2]کس چون رها کند که به یکبار خر شود؟
[B][M1]یارب، ز شرمساری کردار خویشتن[M2]هر لحظه عقل در سر افسوس خور شود
[B][M1]تقصیرها که کردم و تشویرها که هست[M2]چون در دل آورم دل من پر خطر شود
[B][M1]جز رحمت تو نیست دلم را وسیلتی[M2]در موقفی که جنی و انسی حشر شود
[B][M1]آن مایه تخم خیر نکشتم، که جان من[M2]چون وقت حاجت آید ازو، بهره‌ور شود
[B][M1]کارم نه بر وتیرهٔ انصاف می‌رود[M2]توفیق ده، که کار به نوعی دگر شود
[B][M1]یاران من به من ننمودند عیب من[M2]راهی به من نمای، که عیبم هنر شود
[B][M1]زان آفتاب مایهٔ نوریم ده، که من[M2]سیری نمی‌کنم، که هلالم قمر شود
[B][M1]گر بر کنند اهل کمالم نظر به حال[M2]سیمم عیار گیرد و سنگم گهر شود
[B][M1]این‌جا گر اعتبار من و شاعران یکیست[M2]این قصه کی به نزد خرد معتبر شود؟
[B][M1]از کوه خیزد آهن و زر، لیک وقت کار[M2]زر تاج شاه گردد و آهن تبر شود
[B][M1]سر بر کمر زنند حسودان، چو دست من[M2]با شاهدان معنی اندر کمر شود
[B][M1]ده پایه پست کرده‌ام آهنگ شعر خود[M2]تا فهم آن مگر به دماغ تو در شود
[B][M1]گویند: اوحدی سفری آرزو نکرد[M2]آری در آرزوست که: آن خاک در شود
[B][M1]آبیست نیک صافی و خاکیست با صفا[M2]زین آب و خاک کس به کدامین سفر شود؟
[B][M1]تا این دمم ز مالی و جاهی توقعی[M2]از کس نبود هیچ و کنون هم به سر شود
[B][M1]پیوند دوستی دو ز دستم نمی‌دهد[M2]ور نه ز پای تا به سرم بال و پر شود
[B][M1]بسیار شکر دارد ازین منزل اوحدی[M2]تدبیر آن مگر به دعای سحر شود
[A]
[B][M1]دوش از نسیم گل دم عنبر به من رسید[M2]وز نافه بوی زلف پیمبر به من رسید
[B][M1]دل چون ز سر محرم اسرار انس شد[M2]آن سر سر بمهر مستر به من رسید
[B][M1]وهمم ز ریگ یثرب قربت چو برگذشت[M2]از ناف روضه نافهٔ اذفر به من رسید
[B][M1]نوری، که در تصرف کس مدخلی نداشت[M2]در صورت روان مصور به من رسید
[B][M1]دل را به لب رسید ز غم جان و عاقبت[M2]جان در میان نهادم و دلبر به من رسید
[B][M1]از من جدا شد و چو من از من جدا شدم[M2]از دیگران جدا شد و دیگر به من رسید
[B][M1]برقدم آن قبا، که قدر راست کرده بود[M2]قادر نظر بکرد و مقدر به من رسید
[B][M1]از دست ساقیی، که از آن دست کس ندید[M2]جامی از آن طهور مطهر به من رسید
[B][M1]نامم رواست، گر چو خضر، جاودان بود[M2]زیرا که آرزوی سکندر به من رسید
[B][M1]با من به جنگ بود جهانی و من به لطف[M2]از داوری گذشتم و داور به من رسید
[B][M1]چون بی‌سبب خلیفه نسب بودم، از قدیم[M2]تخت سخن گرفتم و افسر به من رسید
[B][M1]در قلب‌گاه نطق چو کردم دلاوری[M2]میر سپاه گشتم و لشکر به من رسید
[B][M1]هر کس نصیبه‌ای ز تر و خشک روزگار[M2]برداشتند و این سخن تر به من رسید
[B][M1]در صدر نطق حاجب دیوان منم، که من[M2]قانون درست کردم و دفتر به من رسید
[B][M1]دست خرد چو نقل سخن را نصیب کرد[M2]خصمم گرفت پسته و شکر به من رسید
[B][M1]غواص بحر فکر منم ورنه از کجا[M2]چندین هزار دانهٔ گوهر به من رسید؟
[B][M1]با این پیادگی، که تو بینی، کم از زنم[M2]گر اسب هیچ مرد دلاور به من رسید
[B][M1]این نیست جز نتیجهٔ زاری وزانکه من[M2]زوری نیازمودم و بی‌زر به من رسید
[B][M1]از اوحدی شنو که: به چل سال پیش ازو[M2]این بخشش از محمد و حیدر به من رسید
[B][M1]صد خرمن تمام ببخشیدم از کرم[M2]وز هیچ کس جوی، خجلم، گر به من رسید
[B][M1]از علت ضلال دلم تن درست شد[M2]بی‌آنکه هیچ بوی مزور به من رسید
[B][M1]لوزینهٔ حدیثم از آن نغز طعم شد[M2]کز جوز نطق مغز مقشر به من رسید
[B][M1]سری که داد ناطقه با اوحدی قرار[M2]از کارگاه نطق مقرر به من رسید
[A]
[B][M1]در پیرزن نگه کن و آن چرخ پرده گر[M2]کز چرخ پیرزن کمی، ای چرخ پرده در
[B][M1]تو پود پرده می‌دری از صبح تا به شام[M2]او تار پرده می‌تند از شام تا سحر
[B][M1]تو با هزار شمع نبردی به راه پی[M2]او با یکی چراغ بیاید زره به در
[B][M1]گر روی بیندت، ز ستم بشکنیش پشت[M2]ور پشت گیردت رخش از غم کنی چو زر
[B][M1]گفتی که: سایه‌ام، بپسودیش از آفتاب[M2]گفتی که: دایه‌ام، بربودی ازو پسر
[B][M1]کردیش حلقه پشت و نگرداند از تو روی[M2]داریش زرد روی و نگرداند از تو سر
[B][M1]صیاد نیستی، چه نهی دام بی‌وقوف؟[M2]شیاد نیستی، چه زنی چرخ بی‌خطر؟
[B][M1]داری دو قرص و زان دو به ماهی گزی، مگز[M2]داری دو پول و زان دو به سالی خوری، مخور
[B][M1]پولی ازان اگر بدهی رد کنند باز[M2]قرصی ازان اگر بخوری قی کنی دگر
[B][M1]آن سینه و رخی که ز نورت گرفت پشت[M2]آن سینه گرم‌تر شد و آن رخ سیاه‌تر
[B][M1]گشتی هزار دور و نگشتی ز ظلم سیر[M2]داری هزار چشم و نکردی یکی نظر
[B][M1]پیری و چون جوان رخ خود جلوه می‌دهی[M2]نشنیده‌ای که: زشت بود پیر جلوه گر؟
[B][M1]جز دیده ور نکشتی و دانا به تیغ جور[M2]اینها کنند مردم دانای دیده ور؟
[B][M1]پوشیده از تو جامهٔ ماتم جهانیان[M2]و آن نیستی که جامهٔ ماتم کنی به در
[B][M1]سروست و بید و لاله که به نهفته‌ای به خاک[M2]زلفست و چشم و رخ که برو می‌کنی گذر
[B][M1]کردی هزار چهره به خون ریز خودنگار[M2]ور نیست باورت که چه کردی؟ فرونگر
[B][M1]زیر و زبر شد از تو جهانی و هیچ کس[M2]راز ترا ز زیر ندانست وز زبر
[B][M1]گاو تو در زروع فقیران بی‌نوا[M2]شیر تو در شکار یتیمان بی‌پدر
[B][M1]در هر دقیقه از حرکاتت هزار شور[M2]در هر قرنیه از سکناتت هزار شر
[B][M1]گفتم: ز بهر دولت ما دوختی کلاه[M2]دیدم که: بهر محنت ما بسته‌ای کمر
[B][M1]داری خبر ز صورت احوال هر کسی[M2]جز حال اوحدی، که نداری از آن خبر
[A]
[B][M1]سر پیوند ما ندارد یار[M2]چون توان شد ز وصل برخوردار؟
[B][M1]کار ما با یکیست در همه شهر[M2]وان یکی تن نمیدهد در کار
[B][M1]همدمی نیست، تا بگویم راز[M2]محرمی نیست، تا بنالم زار
[B][M1]در خروشم به صیت آن معشوق[M2]در سماعم به صوت آن مزمار
[B][M1]بلبلی هستم اندرین بستان[M2]غلغلی بستم اندرین گلزار
[B][M1]مطربم پرده‌ای همی سازد[M2]که درین پرده نیست کس را بار
[B][M1]منم آن واله پریشان سیر[M2]منم آن عاشق قلندروار
[B][M1]غارت عشق برده نقدم و جنس[M2]رشتهٔ عشوه بسته پودم و تار
[B][M1]رخت فردا کشیده بر در دی[M2]نقد امسال کرده در سر پار
[B][M1]گوش بر چنگ و چشم بر ساقی[M2]جام در دست و جامه در آهار
[B][M1]بر سویدای دل نگاشته خوش[M2]نقش سودای آن بت عیار
[B][M1]همه مستان بهوش می‌آیند[M2]مست ما خود نمی‌شود هشیار
[B][M1]هر کسی را بقدر خود روزیست[M2]من همان روز دیدم این شب تار
[B][M1]بر کنارم همی کشند، ار نی[M2]در میان زود بستمی زنار
[B][M1]می‌برد قاصد زمین و زمان[M2]می‌دهد جنبش خزان و بهار
[B][M1]نکهت زلفش از شمال و جنوب[M2]نامهٔ عشقش از یمین و یسار
[B][M1]همه پویندگان آن راهند[M2]همه جویندگان آن دیدار
[B][M1]اوحدی، گر حکایتی داری[M2]فرصتست این زمان، بیا و بیار
[B][M1]سخنی زان رخ نهفته بگوی[M2]نفسی زین دل گرفته بر آر
[B][M1]میوه پختست ریزشی می‌کن[M2]ابر تندست قطره‌ای می‌بار
[B][M1]نکته‌ای باز ران از آن دفتر[M2]اندکی باز گو از آن بسیار
[B][M1]شربتی ده، که کم کند جوشش[M2]دارویی کن، که به شود بیمار
[B][M1]احتیاطی بکن در اول روز[M2]تا پشیمان نگردی آخر کار
[B][M1]راز داری به دست کن، که شود[M2]تو رساننده، او پذیرفتار
[B][M1]در ده ار قابلی بود در ده[M2]بده آواز ده بده سالار
[B][M1]کای پسر نامه‌ای رسید از یار[M2]نفسی گوش باش و گوشم دار
[B][M1]چیست این نامه و فغان در شهر؟[M2]چیست این شور و فتنه در بازار؟
[B][M1]تو گمانی که می‌رسد معشوق[M2]آن نشانی که می‌رود دلدار
[B][M1]همه در جست و جو و او فارغ[M2]همه در گفت و گو و او بیزار
[B][M1]راه بسیار شد، مرنجان خر[M2]دزد همراه شد، بیفکن بار
[B][M1]نار در زن به خرمن تشویش[M2]بار برنه ز مکمن انکار
[B][M1]خانه در بیشهٔ الهی بر[M2]سنگ بر شیشهٔ ملاهی بار
[B][M1]بر سواد سه نقش کش خامه[M2]بر در چار طبع زن مسمار
[B][M1]این مثلث بنه بر آتش ننگ[M2]و آن مربع بریز بر گل‌عار
[B][M1]چون دلیلان مخالفند، بگرد[M2]زین دم آهنج راه بی‌هنجار
[B][M1]در غبارند شاه و لشکر، باش[M2]تا برون آید آن علم ز غبار
[B][M1]راه و شاه و سپاه هر سه یکیست[M2]وین سه گفتن تعدد و تکرار
[B][M1]جز یکی نیست صورت خواجه[M2]کثرت از آینه است و آینه‌دار
[B][M1]آب و آیینه پیش گیر و ببین[M2]که یکی چون دو می‌شود به شمار؟
[B][M1]سکهٔ شاه و نقش سکه یکیست[M2]عدد از درهمست و از دینار
[B][M1]از یکی آب نقش می‌بندد[M2]بر سر گلبن، ار گلست، ار خار
[B][M1]از چراغی هزار بتوان برد[M2]از یکی دانه غله صد خروار
[B][M1]نقطه‌ای را هزار دایره هست[M2]گر قدم پیشتر نهد پرگار
[B][M1]الفست اول حروف و حروف[M2]بر الف می‌کنند جمله مدار
[B][M1]هم به دریاست باز گشت نمی[M2]که ز دریا جدا شود به بخار
[B][M1]به نهایت رسان تو خط وجود[M2]نقطهٔ اصل از انتها بردار
[B][M1]تا بدانی که: نیست جز یک نور[M2]وان دگر سایهٔ در و دیوار
[B][M1]همه عالم نشان صورت اوست[M2]باز جویید، یا اولی الابصار
[B][M1]همه تسبیح او همی گویند[M2]ریگ در دشت و سنگ در کهسار
[B][M1]جمله با او درین مناجاتند[M2]خواه موسی و خواه موسیقار
[B][M1]سر بی‌تن چو نزد عقل یکیست[M2]با سر چوب، چنگ در گفتار
[B][M1]پس انالاحق بدان که خواهی گفت[M2]سر منصور گیر یا سردار
[B][M1]خیز، تا این سخن ز سر گیریم[M2]که به پایان نمی‌رسد طومار
[B][M1]چند ازین ریش و جبه و دستار؟[M2]دست آن دوست گیر و دست مدار
[B][M1]ورد دل کن به جنبش و حرکت[M2]قوت جان ساز در سکون و قرار
[B][M1]یاد او بالغدو و الاصل[M2]ذکر او بالعشی والابکار
[B][M1]رنگ و بوی خود از میان برگیر[M2]تا ترا تنگ برکشد به کنار
[B][M1]تا نگردی شکسته کی بینی[M2]به درستی جمال آن دلدار؟
[B][M1]بر کف دستش آورند و برند[M2]کوزه کش دسته بشکند به چهار
[B][M1]آنچه گوید اگر توانی کرد[M2]هرچه گویی تو آن کند ناچار
[B][M1]چون دیار تو از تو پاک شود[M2]کس نماند، پس از خدا، دیار
[B][M1]مرد کاری، عیال حشر مشو[M2]کار خود هم تو کار خویش شمار
[B][M1]نفس شوخ آورند در محشر[M2]خر ریش آورند در بازار
[B][M1]کیل و میزان به دست توست، بسنج[M2]نقد و جنسی که کرده‌ای انبار
[B][M1]خویشت او بس، ز دیگران به کنار[M2]چون مجرد شوی ز خویش و تبار
[B][M1]رخ به میعاد گاه معنی کن[M2]اربعینی به آب دیده برآر
[B][M1]تا بگوید مسیح روح سخن[M2]تا ببیند کلیم دل دیدار
[B][M1]در جهانی تو، این چنین که تویی[M2]نظری کن به خویشتن یک بار
[B][M1]عضوهای تو هر یکی حرفیست[M2]وندر آن حرف احرفت بسیار
[B][M1]زین حروف اربرون کنی اسمی[M2]اسم اعظم بود، مگیرش خوار
[B][M1]چون به خود در رسی ز خود بررس[M2]که خدا کیست؟ ای خدا آزار
[B][M1]بر تو این داستان تو دانی گفت[M2]دست بیگانه در میانه میار
[B][M1]منزل و راه نیست غیر از تو[M2]راه و منزل نمودمت، هشدار!
[B][M1]سایر و سالک از تو در عجبند[M2]ملک و مالک از تو در تیمار
[B][M1]پیل و شیر از تو در سلاسل و بند[M2]گرگ و گور از تو در شکنج و حصار
[B][M1]آسمان سخرهٔ تو در تسخیر[M2]اختران سغبهٔ تو در پیکار
[B][M1]هم ز بهر تو فرقدان ثابت[M2]هم برای تو مشتری سیار
[B][M1]در بن طور «هو» ت کرده وطن[M2]بر سر اسب «لا»ت کرده سوار
[B][M1]هفت هیکل نوشته بر تو عیان[M2]چار تکبیر کرده بر تو نگار
[B][M1]جز تو کامل نبود ازین ابداع[M2]بی تو دوری نبود ازین ادوار
[B][M1]از ملک کی برآید این قدرت؟[M2]آدمی که تواند این کردار؟
[B][M1]با تو نوریست، این خدایی، ضم[M2]در تو سریست، این الهی، سار
[B][M1]این مثلها اگر ندانستی[M2]باز خواهیم گفت، یادش دار
[B][M1]از تو این ما و من که میگوید؟[M2]با تو این نیک و بد که داد قرار؟
[B][M1]گر کسی دیگرست، بازش جوی[M2]ور توی، چیست زحمت اغیار؟
[B][M1]اینکه پنداشتی که تست، تو نیست[M2]زانکه چون مرتفع شود پندار
[B][M1]زین تو سیصد هزار منزل هست[M2]تا به جبریل، خاصه تا جبار
[B][M1]و ز تو گر راستی حقیقت تست[M2]به حقیقت خود اوست بی‌اخبار
[B][M1]این که وقتی نشان او بینی[M2]تا نگویی که: واصلم، زنهار!
[B][M1]خاک دور، آنگهی سرادق نور[M2]«و قنا، ربنا، عذاب النار»
[B][M1]پشک را با نسیم مشک چه انس؟[M2]خاک را با خدای پاک چه کار؟
[B][M1]بی‌مکان در زمین نگنجد گل[M2]بی‌نشان هم نشین نگردد یار
[B][M1]آن تو، کین وصل در تواند یافت[M2]تویی و من، بدانم این مقدار
[B][M1]تو الهی حقیقتی داری[M2]کز اله تو او کند اخبار
[B][M1]در وصولی، که عارفان گویند[M2]همگنان را به دوست استظهار
[B][M1]هست فرقی میان دیدن و وصل[M2]نیست زرقی مرا درین گفتار
[B][M1]وصل و دیدار اگر یکی بودی[M2]دیده خونین شدی به دیدن خار
[B][M1]هر تجلی وصال چون باشد؟[M2]زانکه او مختلف شود بسیار
[B][M1]به درازی کشید قصهٔ عشق[M2]آخر، ای دل، مرا دمی بگذار
[B][M1]ساغری دادمت، مریز و بنوش[M2]دگری می‌دهم، بگیر و مدار
[B][M1]غارت عشق بین و غیرت یار[M2]غیر ازو کس مهل درین بن‌غار
[B][M1]عشق او خنجریست مردی کش[M2]شوق او آتشیست مردم خوار
[B][M1]گربدانی که: در که داری روی؟[M2]سر خود را ندانی از دستار
[B][M1]بی‌حضوری و گرنه کی نگری[M2]در چنین حضرت، از یمین و یسار؟
[B][M1]تو امیری، کجا شوی عاشق؟[M2]تو نمیری، کجا شوی بیدار؟
[B][M1]شیر زیلو چگونه گیرد صید؟[M2]باز ایوان کجا شود طیار؟
[B][M1]روزنی نیست، چون بتابد نور؟[M2]روغنی نیست، چون درافتد نار؟
[B][M1]لوح دل را ز نقش و حرف بشوی[M2]تا شوی فارغ از مشیر و مشار
[B][M1]حاصل خاک را به خاک فرست[M2]بهرهٔ روح را به روح سپار
[B][M1]دین درختیست، در دلش بنشان[M2]شرع تخمیست، در دماغش کار
[B][M1]تو از آنجا مجرد آمده‌ای[M2]با تو نابوده این شعور و شعار
[B][M1]هم ازین خاک توده پیوستند[M2]با تو این همرهان ناهموار
[B][M1]چون ببینی رفیق اعلی را[M2]برهی زین مهاجر و انصار
[B][M1]دین و دنیا مگو که: زشت بود[M2]نیفه در حیض و نافه در شلوار
[B][M1]دل ز دنیا ببر، که دور بهست[M2]سنگ گازر ز تختهٔ عصار
[B][M1]گر بدانی ترا رسد تفسیر[M2]ور ندانی رواست استغفار
[B][M1]سر اینها ز مایه‌داری پرس[M2]ور نه بنشین و خایه می‌افشار
[B][M1]آب داند شکایت ناجنس[M2]مشک داند حکایت عطار
[B][M1]عاملت یوز پای در دامست[M2]واعظت مرغ دانه در منقار
[B][M1]این یکی چون کند تمام سخن؟[M2]وان دگر کی کند به کام شکار؟
[B][M1]کاسه بندی چه جویی از مجنون؟[M2]کیسه دوزی چه خواهی از طرار؟
[B][M1]پیر ده را مگوی، اگر مردی[M2]حال گندم به موش و حیله مدار
[B][M1]دهن تو ز ذکر ظاهر راست[M2]چه کنی با درون کج چون منار؟
[B][M1]بی ریاضت نرفت راهی پیش[M2]ور کسی گفت، نشنوی، زنهار!
[B][M1]چون بدن پر شود نباید داد[M2]روزها راز نامهٔ شب تار
[B][M1]جام را روشنی دهد باده[M2]جامه را نازکی دهد آهار
[B][M1]آتش و بوته‌ای همی باید[M2]تا پدید آورد زر تو عیار
[B][M1]خود نشد پخته جز بحر حری[M2]میوهٔ سر احمد مختار
[B][M1]تا نیایی برون چو مار ز پوست[M2]نتوانی ربود گنج ز مار
[B][M1]چون سمندر شوی در آتش تیز[M2]گر شوی بر سمند عشق سوار
[B][M1]تا ترا سایه‌ایست او نشوی[M2]نور با سایه چون کند رفتار؟
[B][M1]سایه برگیر، تا فرو تابد[M2]از در و بام گونه گون انوار
[B][M1]اگر این راه می‌نهی در پیش[M2]و گر این جامه می‌کشی دربار
[B][M1]توبه‌ای کن ز روی استهدا[M2]غوطه‌ای خور به آب استغفار
[B][M1]چون کنی توبه لازمت باشد[M2]در خلا و ملا و سر و جهار
[B][M1]به مقامات انبیا ایمان[M2]به کرامات اولیا اقرار
[B][M1]شود ایمان به پنج رکن درست[M2]لیکن آن پنج را چنین بگزار
[B][M1]اول این جا شهادتی باید[M2]که نماند ز کفر و دین آثار
[B][M1]پس نمازی، که استقامت او[M2]ببرد شاخ غفلت از بن وبار
[B][M1]زین دو چون بگذری ز کوتی هست[M2]که دل و جان درو کنند ایثار
[B][M1]زان سپس روزه‌ایست هستی سوز[M2]که درو نفس کشته گردد زار
[B][M1]بعد از آن در صفای جان حجیست[M2]که از آن جا رسی به صفهٔ بار
[B][M1]ما به عمری ادا کنیم این پنج[M2]عارفانش به ساعتی صد بار
[B][M1]همه اثبات نفی و اثباتست[M2]این که گوینده می‌کند تکرار
[B][M1]در دو حرف این میسرت گردد[M2]اگر از حرف خود شوی بیزار
[B][M1]تو شهادت نگفته‌ای، ورنه[M2]در شهادت مرتبند آن چار
[B][M1]«لا» و «هو» چیست چیست، میدانی؟[M2]در شهادت که می‌کنی تکرار
[B][M1]«هو» پلنگیست کبریا نخجیر[M2]«لا» نهنگیست کاینات او بار
[B][M1]«لا» دهن باز کرده دریاوش[M2]«هو» دم اندر کشیده عنقاوار
[B][M1]باش تا «لا» بروبد این میدان[M2]«هو» در آید به قلب این مضمار
[B][M1]«لا» و «هو» چون یکی شوند، ببین[M2]«هو» کمر باز کرده، «لا» زنار
[B][M1]«لا» سر از خط «هو» نپیچاند[M2]زانکه «هو» دایره است و «لا» پرگار
[B][M1]شهر «هو» از پس کریوهٔ «لا»ست[M2]تو نه مرد کریوه، این دشوار
[B][M1]رقم «هو»ست حلقه‌ای، که درو[M2]نقد عزت کشند و جنس وقار
[B][M1]هرچه جز «هو»ست در وجود نهند[M2]تا بر آرد نهنگ «لا»ش دمار
[B][M1]تو صفت دیده‌ای گزیری هست[M2]از معز و مذل و نافع و ضار
[B][M1]گر صفت نیز را بجویی نیک[M2]این تفاوت نماند و تیمار
[B][M1]چون بدین‌جا رسند اهل سلوک[M2]شتران را فرو نهند مهار
[B][M1]در جهان خدا همه نیک‌اند[M2]زشت ناخوب و لنگ نارهوار
[B][M1]حاصل قصه آن که: نیست جزو[M2]با تو گفتم هزاربار، هزار
[B][M1]رفته شد باغ و فتنه شد خفته[M2]سفته شد در و گفته شد اسرار
[B][M1]اوحدی، گر چنانکه سهوی کرد[M2]تو ببخش، ای مهیمن غفار
[A]
[B][M1]زنهار خوارگان را زنهار خوار دار[M2]پیوند و عهدشان همه نا استوار دار
[B][M1]هر زر که دشمنی دهد و گل که ناکسی[M2]آن زر چو خاک بفکن و آن گل چوخار دار
[B][M1]فخری، که از وسیلت دونی رسد به تو[M2]گر نام و ننگ داری، ازان فخر عار دار
[B][M1]وقتی که روزگار تو نیکو شود ز بخت[M2]غافل مباش و روز بد اندر شمار دار
[B][M1]چون جام دولتت به کف دست بر نهند[M2]در کاسهٔ نخست نظر برخمار دار
[B][M1]از بهر کار خود چو بکاری برون شوی[M2]چشمی براه برکن و گوشی به کار دار
[B][M1]آن کو زر از خویشتنت در کنار داشت[M2]آن رازهای خویشتنت در کنار دار
[B][M1]گر در دیار خود نتوانی به کام زیست[M2]تن را به غربت افکن و دور از دیار دار
[B][M1]از حلقه‌ای، که می‌شنوی بوی فتنه‌ای[M2]زان حلقه خویش را بخرد بر کنار دار
[B][M1]در مرد کم سخن به حقارت نظر مکن[M2]درکش بگفتنش که درختیست باردار
[B][M1]خصمی، که واقفت کند از عیب خویشتن[M2]عیبش مگوی هرگز و او را به یار دار
[B][M1]از عفت و طهارت و پاکی و روشنی[M2]دایم وجود خویشتن اندر حصار دار
[B][M1]دنیا چو خانه‌ایست ترا، بر سر دو راه[M2]این خانه در تصرف خود مستعار دار
[B][M1]جایی که در یمین دروغت کشد غرض[M2]دریاب و نفس را ز یمین بر یسار دار
[B][M1]خوش چشمه‌ایست طبع تو در مرغزار تن[M2]این چشمه را ز خاک طمع بی‌غبار دار
[B][M1]چون بر خدای راز تو پنهان نمی‌شود[M2]بر خلق سر سیرت خویش آشکار دار
[B][M1]اقبال را به جز در دین رهگذار نیست[M2]خود را به جان ملازم این رهگذار دار
[B][M1]دندان بمال و گنج فرو برده‌ای ز حرص[M2]ایمن مباش و گوش به دندان مار دار
[B][M1]جز غم دل ترا به جهان غم گزار نیست[M2]پیوسته روی خویش درین غم‌گزار دار
[B][M1]بد مهر بختییست سراسیمه نفس تو[M2]او را که با تو گفت: چنین بی‌مهار دار؟
[B][M1]تختی که بر نیاید ازو نام عدل تو[M2]نفس ترا کشنده‌ترست از هزار دار
[B][M1]این پند از اوحدی به تو چون یاد گارماند[M2]تا زنده‌ای تو گوش بدین یادگار دار
[A]
[B][M1]میان کار فروبند و کار راه بساز[M2]که کار سخت مخوفست و راه نیک دراز
[B][M1]ز جنبش تو سبق بردنی نیاید، لیک[M2]بکوش تا ز رفیقان خود نمانی باز
[B][M1]چو حلقه بر در این آستانه سر می‌زن[M2]مگر که بار دهندت درون پردهٔ راز
[B][M1]به دست کوته ازان شاخ بر نشاید چید[M2]قدم بلند نه و دست همت اندر یاز
[B][M1]ز حق چو دور شوی باطلت نماید رخ[M2]ز باطلت چه گشاید؟ دمی به حق پرداز
[B][M1]چه روزها بر معشوقه در نیاز شدی[M2]که قامت تو شبی خم نشد به وقت نماز
[B][M1]ز مفلست چه خبر؟ کو برهنه شد چو سبو[M2]که بیست تو به سر هم فروکنی چو پیاز
[B][M1]چو ایزدت به کرم بی‌نیاز گردانید[M2]چه موجبست که خدمت نمیکنی به نیاز؟
[B][M1]مگر که فایض رحمت کند به خلق نظر[M2]وگرنه وای بدین تشنگان وادی آز!
[B][M1]چو حق جمال نماید معینت گردد[M2]که هر چه کردی و گفتی مجاز بود، مجاز
[B][M1]ز آدمی تو همین ریش و سر توانی دید[M2]که مرغ همت ازین به نمی‌کند پرواز
[B][M1]نه آن کسی، که اگر پتک بر سرت کوبند[M2]قراضه‌ای بدر اندازی از دهان چو گاز
[B][M1]چو سایه بر سر این خاکدان چه میگذری؟[M2]بکوش و سایهٔ همت بر آسمان انداز
[B][M1]هزار بار بگفتم که: باز گرد از ظلم[M2]و گر ملول نگردی ز من، بگویم باز
[B][M1]برای خود سپری راست کن ز عدل و بترس[M2]ز سهم آتش این سینهای تیرانداز
[B][M1]تو اسب عمر پی مال کرده تیز و بدان[M2]که مال در ده و گیرست و عمر در تگ و تاز
[B][M1]زمانه چون ز فرازت به شیب خواهد برد[M2]دویده گیر بسی سال در نشیب و فراز
[B][M1]نگاه کن که: ز پیش تو چند کس رفتند؟[M2]که یک نشانه از آن رفتگان نیامد باز
[B][M1]بکوش تا سخن از روی راستی گویی[M2]تو خواهی از همدان باش و خواهی از شیراز
[B][M1]به راه بادیه گر فخر می‌کنی رفتن[M2]میان خواجه چه فرقست و اشتران جهاز؟
[B][M1]سر تو کبر نکردی به جاه محمودی[M2]ز پوستین خود ار یادت آمدی چو ایاز
[B][M1]تو بر خدای خود آن ناز می‌کنی از جهل[M2]که بر پدر نکند پنج ساله چندان ناز
[B][M1]چو اوحدی ز در بندگی مگردان رخ[M2]که ضایعت نگذارد خدای بنده‌نواز
[A]
[B][M1]گر گناهی کردم و دارم، خداوندا، ببخش[M2]چون گنه را عذر می‌آرم، خداوندا، ببخش
[B][M1]پای خجلت را روایی نیست بر درگاه تو[M2]دست حاجت پیش می‌دارم، خداوندا، ببخش
[B][M1]گر گناهم سخت بسیارست رحمت نیز هست[M2]بر گناه سخت بسیارم، خداوندا، ببخش
[B][M1]چون پذیرفتار بدرفتار نادانان تویی[M2]بر من نادان و رفتارم، خداوندا، ببخش
[B][M1]مایه‌داران نقد روز رفته بازآرند و من[M2]بی زر این شهر و بازارم، خداوندا، ببخش
[B][M1]پیشت از روز الست آوردم اقرار «بلی»[M2]هم بر آن پیشینه اقرارم، خداوندا: ببخش
[B][M1]بخششت عامست و می‌بخشی سزای هر کسی[M2]گر به بخشایش سزاوارم، خداوندا، ببخش
[B][M1]ناامیدی بردم از یاران، که می‌اندوختم[M2]روز نومیدی تویی یارم، خداوندا، ببخش
[B][M1]آبرویم نیست اندر جمع خاصان را، ولی[M2]آب چشمم هست و می‌بارم، خداوندا، ببخش
[B][M1]عالمی بر عیب و تقصیرم تو، یارب دست گیر[M2]واقفی بر غیب و اسرارم، خداوندا، ببخش
[B][M1]گفته‌ای: بر زاری افتادگان بخشش کنم[M2]اینک آن افتادهٔ زارم، خداوندا، ببخش
[B][M1]با خروش سینهٔ زیرم، الهی، درپذیر[M2]یا بر آب چشم بیدارم، خداوندا، ببخش
[B][M1]گر به دلداری دل مجروح من میلی نمود[M2]بر دل مجروح و دلدارم، خداوندا، ببخش
[B][M1]ور چشیدم شربتی بیخود ز روی آرزو[M2]ز آرزوی خود به آزارم، خداوندا، ببخش
[B][M1]اوحدی‌وار از گناه خود فغانی می‌کنم[M2]بر فغان اوحدی‌وارم، خداوندا، ببخش
[A]
[B][M1]چو دیده کرد نظر، دل دراوفتاد چو دل[M2]در اوفتاد، فرو برد پای مرد به گل
[B][M1]ز دل چو دیده بر نجست و تن ز هر دو به درد[M2]نه عشق باد و نه عاشق، نه دیده باد و نه دل
[B][M1]گر از دو دیده همین دیده‌ام که: دل خون شد[M2]به سالها نشوند از دلم دو دیده بحل
[B][M1]چو دیدهٔ تو کند میل دانهٔ خالی[M2]دلت به دام بلا میکند، بکوش و مهل
[B][M1]غرور دیده و دل می‌خوری ز جهل، ولی[M2]سبک ز دل متنفر شوی، ز دیده خجل
[B][M1]ترا چو طرهٔ لیلی فرو کشد به قال[M2]بهوش باش! که مجنون دگر نشد عاقل
[B][M1]شکال پای دلت نیست جز محبت دوست[M2]به دست خویش مکن کار خویشتن مشکل
[B][M1]چو عمر در سر تحصیل این جماعت رفت[M2]که جز ندامت و بی‌حاصلی نشد حاصل
[B][M1]کناره گیر ز معشوقه‌ای، که روز و شبش[M2]تو در کناری و او از تو دور صد منزل
[B][M1]چو دوست در پی دشمن رود، تو در پی او[M2]مکوش هرزه، که رنجی همی‌بری، باطل
[B][M1]درین مقام به از راستی نمی‌بینم[M2]کسی که مهر نورزد، تو مهر ازو بگسل
[B][M1]منت خود این همه گفتم ولیکن از پی‌دوست[M2]چنان روم، که پی‌خواجه هندوی مقبل
[B][M1]حدیث عشق بسی گفتم و ندانستم[M2]که: من میانهٔ غرقابم و تو بر ساحل
[B][M1]مرا اگر دوسه روزی بهوش می‌بینی[M2]گمان مبر تو که: مهرم ز سینه شد زایل
[B][M1]که گر ز خارج من دفتری نپردازم[M2]هزار قصهٔ مجنون بود درو داخل
[B][M1]تو گرم کن نفس خویش را به آتش عشق[M2]رها کن آن دگران را به زیره و پلپل
[B][M1]عبادت از سر غفلت نشاید، ای هشیار[M2]تو مست باش و ز معبود خود مشو غافل
[B][M1]نگاه کردن و مقصود عاشق ار غرضست[M2]غرض مجوی تو، تا عاشقی شوی کامل
[B][M1]ز دوست دوست طلب، علت از میان برگیر[M2]که چون ز وصل بریدی، طمع شدی واصل
[B][M1]گر آرزوست ترا شهر عاشقان دیدن[M2]بیا و دست ز فتراک اوحدی بگسل
[B][M1]و گر مقیم شدی دست بازدار از من[M2]که باد در سر راهست و یار در محمل
[A]
[B][M1]مردم نشسته فارغ و من در بلای دل[M2]دل دردمند شد، ز که جویم دوای دل؟
[B][M1]از من نشان دل طلبیدند بیدلان[M2]من نیز بیدلم، چه نوازم نوای دل؟
[B][M1]رمزی بگویمت ز دل، ار بشنوی به جان[M2]بگذر ز جان، تا که ببینی لقای دل
[B][M1]دل را، ز هر چه هست، بپرداز و صاف کن[M2]تا هر چه هست بنگری اندر صفای دل
[B][M1]گر در دل تو جای کسی هست غیر او[M2]فارغ نشین، که هیچ نکردی به جای دل
[B][M1]دل عرش مطلقست و برو استوای حق[M2]زین جا درست کن به قیاس استوای دل
[B][M1]بر کرسی وجود تو لوحیست دل ز نور[M2]بروی نبشته سر خدایی خدای دل
[B][M1]گر دل به مذهب تو جزین گوشت پاره نیست[M2]قصاب کوی به ز تو داند بهای دل
[B][M1]دل بختییست بسته بر مهد کبریا[M2]وین عقل و نطق و جان همه زنگ و درای دل
[B][M1]کیخسرو آن کسیست که حال جهان بدید[M2]از نور جام روشن گیتی نمای دل
[B][M1]بیگانه را به خلوت ما در میاورید[M2]تا نشنوند واقعهٔ آشنای دل
[B][M1]چون آفتاب عشق برآید، تو بنگری[M2]جانها چو ذره رقص‌کنان در هوای دل
[B][M1]بگذر به شهر عشق، که بینی هزار جان[M2]دل‌دل‌کنان ز هر سر کویی که: وای دل!
[B][M1]پیوند دل بدید کسی، کش بریده‌اند[M2]بر قد جان به دست محبت قبای دل
[B][M1]از رای دل گذار نباشد، بهیچ روی[M2]سلطان دلست و سر که بپیچد ز رای دل؟
[B][M1]سرپوش جسم اگر ز سر جان برافکنی[M2]فیض ازل نزول کند در فضای دل
[B][M1]گر در فنای جسم بکوشی بقدر وسع[M2]من عهد می‌کنم به خلود بقای دل
[B][M1]نقد تو زیر سکهٔ معنی کجا نهند؟[M2]چون آهن تو زر نشد از کیمیای دل
[B][M1]چون هیچ دل به دست نیاورده‌ای هنوز[M2]چندین مزن به خوان هوس بر، صلای دل
[B][M1]عمری گدای خرمن دل بوده‌ام به جان[M2]تا گشت دامن دل من پر بلای دل
[B][M1]گر نشنوی حکایت دل، این شگفت نیست[M2]افسرده خود کجا شنود ماجرای دل؟
[B][M1]عالم پر از خروش و صدای دل منست[M2]لیکن ترا به گوش نیاید صدای دل
[B][M1]ناچار حال دل بنماید بهر کسی[M2]چون اوحدی، کسی که بود مبتلای دل
[A]
[B][M1]مسلمانان، سلامت به، چو بتوانید، من گفتم[M2]دل بیچارگان از خود مرنجانید، من گفتم
[B][M1]به مال و جاه چندینی نباید غره گردیدن[M2]ز گرد این و آن دامن برافشانید، من گفتم
[B][M1]درین بستان، که دل بستید، اگرتان دسترس باشد[M2]برای خود درخت نیک بنشانید، من گفتم
[B][M1]به گردد حال ازین سامان که می‌بینید و این آیین[M2]شما هم حال‌ها برخود بگردانید، من گفتم
[B][M1]پی نام کسان رفتن به عیب انصاف چون باشد؟[M2]نخستین نامهٔ خود را فرو خوانید، من گفتم
[B][M1]دل درماندگان خستن، خطا باشد، که هم در پی[M2]شما نیز این چنین یک روز درمانید، من گفتم
[B][M1]حدیث اوحدی این بود و تدبیری که می‌داند[M2]تمامست این قدر، باقی شما دانید، من گفتم
[A]
[B][M1]چشم صاحب دولتان بیدار باشد صبحدم[M2]عاشقان را نالهای زار باشد صبحدم
[B][M1]آن جماعت را که در سینه ز شوق آتش بود[M2]کارگاه سوز دل بر کار باشد صبحدم
[B][M1]صبحدم باید شدن در کوی او، کز شاخ وصل[M2]هر گلی کت بشکفد بی‌خار باشد صبحدم
[B][M1]کوی او بی‌زحمت ناجنس باشد صبح‌گاه[M2]راه او بی‌زحمت اغیار باشد صبحدم
[B][M1]پرده بردار سعادت وقت صبح از روی و این[M2]آن تواند دید کو بیدار باشد صبحدم
[B][M1]مرده دل در خواب نوشینست و دولت در گذار[M2]شادمان آندل که دولتیار باشد صبحدم
[B][M1]طالبان پرتو خورشید روی دوست را[M2]چشم بر در، روی بر دیوار باشد صبحدم
[B][M1]زنده‌داران شب امید را بر در گهش[M2]دیدها دریای گوهربار باشد صبحدم
[B][M1]روز اگر با عمرو و با زیدست رازی خلق را[M2]راز دل با خالق جبار باشد صبحدم
[B][M1]زنده‌داران شب امید را بر درگهش[M2]دیدها دریای گوهر بار باشد صبحدم
[B][M1]از در رحمت به دست آویزی «هل من سائل»؟[M2]سایلان را کوی حضرت بار باشد صبحدم
[B][M1]گر تو می‌خواهی که بگشاید در احسان او[M2]بر در او رفتنت ناچار باشد صبحدم
[B][M1]گرچه کمیابی کسی در صبحدم ناخفته، لیک[M2]حاضری زانخفتگان بیدار باشد صبحدم
[B][M1]تیر آه دردمندان در کمینگاه دعا[M2]از کمان سینه‌ها طیار باشد صبحدم
[B][M1]هر شبت میگویم این و عقل میگوید: بلی[M2]پند گیرد خواجه، گر هشیار باشد صبحدم
[B][M1]آنکه در خوردن بود روز دراز او به سر[M2]خفته بگذارش، که بس بیمار باشد صبحدم
[B][M1]در شب شهوت گر از گل بستر و بالین کنی[M2]آنچنان بالین و بستر مار باشد صبحدم
[B][M1]دست با هر کس که دادی در میان همچون کمر[M2]باز باید کرد، کان زنار باشد صبحدم
[B][M1]چرخ با صد دیده می‌بیند ترا جایی چنین[M2]آدمی را خود ز خفتن عار باشد صبحدم
[B][M1]اوحدی، گر زان شب بیچارگی خوفیت هست[M2]چارهٔ کار تو استغفار باشد صبحدم
[B][M1]قصهٔ بیدار شو، با خفته‌ای مردانه گو[M2]کین سخن با کاهلان دشوار باشد صبحدم
[A]
[B][M1]سرم خزینهٔ خوفست و دل سفینهٔ بیم[M2]ز کردهٔ خود و اندیشهٔ عذاب الیم
[B][M1]گناه کرده به خروار، هیچ طاعت نه[M2]مگر ببخشدم از لطف خود خدای کریم
[B][M1]ز راه دور فتادم، که غول بود رفیق[M2]ز عقل بهره ندیدم، که دیو بود ندیم
[B][M1]ادیم روی من از پنجهٔ ندم سیهست[M2]بجز ندم نکند کس سیه رخ چو ادیم
[B][M1]بیا، به خود مرو این راه را که در پیشست[M2]گزندهای درشتست و بندهای عظیم
[B][M1]دونیمه شد دلت اندر میان دین و درم[M2]ببین که: برتو چه آید برین دل بدونیم؟
[B][M1]حیات جان عزیزت به نور ایمان بود[M2]عزیز یوسف خود را چرا فروخت به سیم؟
[B][M1]چو کار خویش نکردی بهیچ رویی راست[M2]ضرورتست که روراست میروی به جحیم
[B][M1]ز خط خواجهٔ خود سر نمی‌توان برداشت[M2]به حکم او بنه، ار بنده‌ای، سر تسلیم
[B][M1]بهر حدیث، که خواهی، نصیحتت کردم[M2]هنوز باز نگشتی تو از ضلال قدیم
[B][M1]منزها، به کسانی که وا دل ایشان[M2]بجز مقامهٔ ذکر تو نیست هیچ مقیم
[B][M1]که چون مرا هوس و آز من شکنجه کند[M2]دلم ز پنجهٔ شهوت برون کشی تو سلیم
[B][M1]مرا به خویشتن و عقل خویش باز مهل[M2]که عاجزست ز درمان درد خویش سقیم
[B][M1]ز علم خویشتنم نکته‌ای در آموزان[M2]خلاف علم خلافی، که کرده‌ام تعلیم
[B][M1]ببخش، اگر گنهی کرده‌ام، که نیست عجب[M2]گنه ز بندهٔ نادان و مغفرت ز حکیم
[B][M1]پس از گناه چنان بنده، عذرهای چنین[M2]به پایمردی لطف تو میکنم تقدیم
[B][M1]اگر به دو زخم از راه خلت اندازی[M2]تفاوتی نکند، کآتش است و ابراهیم
[B][M1]تو خود عظیمی، اگر گویم، ارنه، لیکن من[M2]به نام پاک تو خود را همی کنم تعظیم
[B][M1]نه سیم خواهم ونی زر، ولی چو خاک شوم[M2]ز لطف خویش به خاکم همی فرست نسیم
[B][M1]در آن زمان که به حال شکستگان نگری[M2]به اوحدی نظری برکن، ای کریم و رحیم
[A]
[B][M1]بار بسیارست و راه دور در پیش، ای جوان[M2]این زمان از محنت پیری بیندیش، ای جوان
[B][M1]کیش بر بستی که نفس دیگری قربان کنی[M2]نفس خود قربان کن و بر گرد ازین کیش، ای جوان
[B][M1]خویش را بیگانه کردن نیست نیکو، بعد ازین[M2]جهد آن کن تا کنی بیگانه را خویش، ای جوان
[B][M1]گر همی خواهی که باشی پیر عهد دیگری[M2]خاطر پیران عهد خود مکن ریش، ای جوان
[B][M1]کامرانی کرده‌ای، از روز ناکامی منال[M2]نوش کم خور، تا نباید خوردنت نیش، ای جوان
[B][M1]چون زبردستان نکن با زیردستان بد، که زود[M2]گرگ موذی را بسوزد کشتن میش، ای جوان
[B][M1]در دو گیتی محتشم کس را مدان، جز کردگار[M2]کین دگرها جمله درویشند، درویش، ای جوان
[B][M1]پیش‌بینان پس‌اندیش از ملامت فارغند[M2]گر پس اندیشیست، اینک گفتم از پیش، ای جوان
[B][M1]مگذر از فرمان خالق، رحم کن برخلق او[M2]کاوحدی چیزی نمیدانست زین بیش، ای جوان
[A]
[B][M1]دلخسته همی باشم زین ملک بهم رفته[M2]خلقی همه سرگردان، دل مرده و دم رفته
[B][M1]یک بنده نمی‌یابم، هنجار وفا دیده[M2]یک خواجه نمی‌بینم بر صوب کرم رفته
[B][M1]بر صورت انسانند از سبک و ریش، اما[M2]چون دیو برغم هم درلا و نعم رفته
[B][M1]تن صدق کجا ورزد؟ بر خال به خون عاشق[M2]دل راست کجا گردد؟ در زلف به خم رفته
[B][M1]من در حرم گردون ایمن شده و زهردون[M2]هرجور که ممکن شد بر صید حرم رفته
[B][M1]راهی نه ز پیش و پس، در شهر چنین بی‌کس[M2]من خفته و همراهان با طبل و علم رفته
[B][M1]بر لوح جهان نقشی چون نیست به کام من[M2]من نیز نهادم سر، بر خط قلم رفته
[B][M1]از گفته و کرد من وز محنت و درد من[M2]شد چهرهٔ زرد من در نیل و بقم رفته
[B][M1]چون چرخ بسی گشته من در پی کام دل[M2]وین چرخ به کام من دردا! که چه کم رفته!
[B][M1]لافم نرسید، ارچه این راه به سر رفتم[M2]تا در چه رسد، گویی، مرد به قدم رفته؟
[B][M1]با خلق، ز هر جنسی، ما را چه وفا بوده؟[M2]وآنگاه ز ناجنسان برما چه ستم رفته؟
[B][M1]مشنو که: به راه آیند اینها به حدیث ما[M2]کی رنگ شفا گیرد جان بالم رفته؟
[B][M1]در سر مکن این سودا، بسیار، که خواهی دید[M2]از کاسهٔ سر سودا وز کیسه درم رفته
[B][M1]آن روز شوی واقف، زین حال، که بینی تو[M2]از جان نژند تو این روح دژم رفته
[B][M1]گرچشم دلی داری، از ماتم دلبندان[M2]بس چشم ببینی تو در گریه و نم رفته
[B][M1]در پردهٔ این بازی، بنگر که: پیاپی شد[M2]زن‌زاده پسر مرده، خال آمده، عم رفته
[B][M1]خیل و حشم سلطان، دیدی، پس ازین بنگر[M2]زین مرحله سلطان را بی‌خیل و حشم رفته
[B][M1]در بیم بلا بودن یک چند و به صد حسرت[M2]از بوم وجود آخر بر بام عدم رفته
[B][M1]آن سر نشود هرگز لایق به کله داری[M2]کو همچو قبا باشد دربند شکم رفته
[B][M1]با اوحدی ارشادی می‌بود، کجا گشتی[M2]در هر طرفی از وی صد نامهٔ غم رفته؟
[B][M1]بگذاشت به مسکینی، با آنکه تو می‌بینی[M2]ذکرش به عرب ظاهر، نامش به عجم رفته
[A]
[B][M1]ای صوفی سرد نارسیده[M2]چون پیر شدی جهان ندیده؟
[B][M1]گفتی که: مرید پرورم من[M2]آه از سخن نپروریده!
[B][M1]تو عام خری و عامیان خر[M2]ایشان زتو خرخری خریده
[B][M1]ببریده ز علم و بهر جاهی[M2]با یک دو سه جاهل آرمیده
[B][M1]بر راه منافقی دو، چون خود[M2]صد دام نفاق گستریده
[B][M1]گه نالهٔ دور از آتش دل[M2]گه گریهٔ بی‌سرشک دیده
[B][M1]پشتت به نماز اگر شود خم[M2]آن هم به ریا شود خمیده
[B][M1]گفتی که : شراب شوم باشد[M2]وآن کس که شراب را مزیده
[B][M1]این خود گویی، ولی به خلوت[M2]هم درد خوری و هم چکیده
[B][M1]تا کی گویی : فلان چنین گفت؟[M2]اخبار ز دیده کن، ز دیده
[B][M1]تو راه بری، اگر بدانی[M2]نه راهبری، نه ره بریده
[B][M1]از پرده برون نیامدی هیچ[M2]وانگاه چه پرده‌ها دریده
[B][M1]آن سینه، که جای شوق باشد[M2]او را تو بنان در آگنیده
[B][M1]در خانهٔ مردمان، ز شهوت[M2]هم چشمت و هم دهان خزیده
[B][M1]چون خرمگسان بخورده در دم[M2]هر شهد که صد مگس بریده
[B][M1]خرمای حرام ظالمان را[M2]در شب‌چره چون مویز چیده
[B][M1]برکنده ز هر تنی قبا، لیک[M2]هم بر تن خویشتن تنیده
[B][M1]خامی تو به شاخ بر، ولی ما[M2]افتاده چو میوهٔ رسیده
[B][M1]تو منصب مهتری گرفته[M2]ما رندی و عاشقی گزیده
[B][M1]تو صفهٔ زرق درگشاده[M2]ما صافی عشق درکشیده
[B][M1]من نوش سخن بر تو برده[M2]وز نیش تو عقربم گزیده
[B][M1]چون درفتد این عنان به دستت؟[M2]در هیچ رکاب نادویده
[B][M1]ای کبر تو خارهای هستی[M2]در سینهٔ نیستان خلیده
[B][M1]چندان که تو آب خورده باشی[M2]ما شربت خون دل چشیده
[B][M1]فردا بینی ترنج برجای[M2]وانگاه تو دست خود بریده
[B][M1]تو در پی صید دیگرانی[M2]وآن صید، که داشتی، رمیده
[B][M1]چون پیش قفس رسی بدانی :[M2]کان مرغ بجاست، یا پریده؟
[B][M1]این حق بشنو ز من، که این هست[M2]حق گفته و اوحدی شنیده
[A]
[B][M1]چو بد کنی و ندانی که : نیک نیست که کردی[M2]معاف باش و گر عاقلی معاف نگردی
[B][M1]ترا به باغ حقیقت چه کار و گلشن معنی؟[M2]که فتنهٔ چمن لاله و حدیقهٔ دردی
[B][M1]طریق عشق گرفتی و منهزم ز ملامت[M2]تو کز کلوخ حذر می‌کنی، چه مرد نبردی؟
[B][M1]خبر ز کردهٔ مردان شنیده‌ای به تواتر[M2]مباش غافل و کاری بکن تو نیز، که مردی
[B][M1]گرت کند هوس روی سرخ، توبه کن از بد[M2]که جز به توبه نشوید کسی ز روی تو زردی
[B][M1]گرفتمت که بکوبم بسی به پتک نصیحت[M2]چه آلت از تو توان ساختن؟ که آهن سردی
[B][M1]تو از دو قطرهٔ آب آمدی پدید، وزین پس[M2]چو باد مرگ جهد بر سرت دو دانهٔ گردی
[B][M1]درون دردکشان را ز سوز چاره نباشد[M2]تو هیچ سوز نداری، مگر نه صاحب دردی؟
[B][M1]ز پیش خورد غم خوردنت خدای و تو دایم[M2]در آن هوس که : نویسی حدیث خوردم و خوردی
[B][M1]چو کعبتین چه سود ار هزار نقش برآری؟[M2]که همچو مهرهٔ بد باز در مششدر نردی
[B][M1]چه می‌کنی هوس، ای اوحدی، نصیحت مردم؟[M2]چرا بساط هوی و هوس فرو ننوردی؟
[B][M1]به قول بیهوده‌کاری برون نمی‌رود این‌جا[M2]ترا چه کار بکس؟ چون تو نیز کار نکردی
[A]
[B][M1]ای رنج ناکشیده، که میراث می‌خوری[M2]بنگر که: کیستی تو و مال که می‌بری؟
[B][M1]او جمع کرد و چون به نمی‌خورد ازو بماند[M2]دریاب کز تو باز نماند چو بگذری
[B][M1]مردم به دستگاه توانگر نمی‌شود[M2]درویش را چو دست بگیری توانگری
[B][M1]از قوت و خرقه هرچه زیادت بود ترا[M2]با ایزدش معامله کن، گر مبصری
[B][M1]زر غول مرد باشد و زن غل گردنش[M2]در غل غول باشی، تا با زن و زری
[B][M1]شوهر کشیست، ای پسر، این دهر بچه‌خوار[M2]برگیر ازو تو مهر و مگیرش به مادری
[B][M1]فرزند بنده‌ایست، خدا را، غمش مخور[M2]کان نیستی که به ز خدا بنده پروری
[B][M1]گر مقبلیست گنج سعادت از آن اوست[M2]ور مدبرست، رنج زیادت چه می‌بری؟
[B][M1]ای خواجه، ملک را که به دست تو داده‌اند[M2]قانون بد منه، که به کلی تو می‌خوری
[B][M1]بی‌عدل ملک دیر نماند، نگاه دار[M2]مال رعیت از ستم و جور لشکری
[B][M1]گرد هوی مگرد، که گردد وبال تو[M2]گر خود به بال جعفر طیار می‌پری
[B][M1]دریای فتنه این هوس و آرزوی تست[M2]در موج او مرو، چو ندانی شناوری
[B][M1]این شست و شوی جبه و دستار تا به کی؟[M2]دست از جهان بشوی، که آنست گازری
[B][M1]هرگز نباشدت به بد دیگران نظر[M2]در فعل خویشتن تو اگر نیک بنگری
[B][M1]پر سرمکش، که عاقبت از بهر کشتنت[M2]ناگه رسن دراز کند چرخ چنبری
[B][M1]جای خرد به مرتبه بالای چرخهاست[M2]رو با خرد نشین، که تو از چرخ برتری
[B][M1]بوجهل را ز کعبه به دوزخ کشید جهل[M2]پیش خرد نتیجهٔ جهلست کافری
[B][M1]ظلمت خلاف نور بود، زان کشید ابر[M2]شمشیر برق در رخ خورشید خاوری
[B][M1]صد جامهٔ سیاه بپوشی، چو خلق نیست[M2]گرد تو کس نگردد، اگر گاو عنبری
[B][M1]خوابت نگیرد، ار نبود همسر تو زن[M2]زان غسل واجبیست، که با زن برابری
[B][M1]شاید که از تو دیو گریزان شود، مگوی :[M2]کز چشم ما برای چه پنهان شود پری؟
[B][M1]گیرم که بعد ازین نکنی روی در گناه[M2]عذر گناه کرده، بگو: تا چه آوری؟
[B][M1]از کار کرد خویش پشیمان شوی یقین[M2]روزی که کردگار کند با تو داوری
[B][M1]گفتار اوحدی نبود بی‌حقیقتی[M2]قولش قبول کن، که به اقبال رهبری
[B][M1]گر طالبی، فروغ بگیری ز آفتاب[M2]ور غالبی، دریغ نداری ز مشتری
[A]
[B][M1]بر کوفه و خاک علی، ای باد صبح، ار بگذری[M2]آنجا به حق دوستی کز دوستان یادآوری
[B][M1]خوش تحفه‌ای ز آن آب و گل، بوسیده، برداری به دل[M2]تازان هوای معتدل پیش هواداران بری
[B][M1]با او بگویی: کای، ولی، وی سر احسان ویلی[M2]زان کیمیای مقبلی درده، که جان می‌پروری
[B][M1]ای قبلهٔ روح و جسد، وی بیشهٔ دین را اسد[M2]ذات تو خالی از حسد، نفس تو از تهمت بری
[B][M1]کافی کف کوفی وطن، صافی دل صوفی بدن[M2]هم بوالوفا، هم بوالحسن، هم مرتضی، هم حیدری
[B][M1]هستی نبی را ابن‌عم، از روی معنی لحم و دم[M2]زان گونه بودی لاجرم، زین گونه داری سروری
[B][M1]از جام علمت با طرب، جوشیده مغزان عرب[M2]دربسته صد معدی کرب، پیشت میان چاکری
[B][M1]کفر از کفت شد کاسته، دین از تو شد آراسته[M2]از زیر دستت خاسته، صد چون جنید و چون سری
[B][M1]بوذر وکیل خرج تو، سلمان رسیل درج تو[M2]گردون چه داند ارج تو؟ تو آفتاب خاوری
[B][M1]بر پایهٔ علم تو کس، زین‌ها ندارد دسترس[M2]مهدی تو خواهی بود و بس، گر مهد این پیغمبری
[B][M1]هم کوه حلمش را کمر، هم چرخ خلقش را قمر[M2]هم شاخ شرعش را ثمر، هم شهر علمش را دری
[B][M1]علم از تو گشت اندوخته، شرع از تو گشت افروخته[M2]از ذوالفقارت سوخته،آیین کفر و کافری
[B][M1]یاسین ز نامت آیتی، طاها ز علمت رایتی[M2]کشف تو از مه غایتی، برداشت مهر دختری
[B][M1]شمعی و ماهت هم نفس، پیشی نگیرد بر تو کس[M2]هرچند شمع از پیش و پس، فارغ بود، چون بنگری
[B][M1]رمحت شهاب و مه سپر، خوانت بهشت و کاسه‌خور[M2]پای ترا کرده به سر، گردون گردان، منبری
[B][M1]هم میر نحل و هم نحل، ای خسرو گردون محل[M2]کاخ تو ایوان زحل، هم تخت کاخ مشتری
[B][M1]هم تیغ داری، هم علم، هم علم داری، هم حکم[M2]هم زهد داری هم کرم، دیگر چه باشد مهتری؟
[B][M1]از مهر در هر منزلی، مهری نهادی بر دلی[M2]همچون سلیمان ولی، دیوت نبرد انگشتری
[B][M1]خط ترا نقاش چین، مالیده بر چشم و جبین[M2]کلک تو از روی زمین، گم کرده نقش آزری
[B][M1]رای تو دشمن مال را، رویت مبارک فال را[M2]نهج تو اهل حال را، کرد از بلاغت یاوری
[B][M1]از بهر حکم و مال و زر، هرگز نجستی شور و شر[M2]نفسی که چندینش هنر باشد، چه جوید داوری؟
[B][M1]روزی که یاران دگر، از دور کردندی نظر[M2]از خیبر و باروش در، کندی، زهی زور آوری
[B][M1]عصمت شعار آل تو، ایمان و تقوی مال تو[M2]کشف حقیقت حال تو، سیر طریقت بر سری
[B][M1]پیش از کسان بودت کسی، بعد از نبی بودی بسی[M2]پیشی تو، هرچند از پسی، ای نامدار گوهری
[B][M1]ای مکیان را پیش صف، وی شحنهٔ نجد و نجف[M2]هستی خلافت را خلف، از مایهٔ نیک اختری
[B][M1]گر با تو کین ورزد خسی، نامش نمی‌ماند بسی[M2]وآنجا که گم گردد کسی، علم تو داند رهبری
[B][M1]رای تو جفت تیر شد، چون مهر عالم‌گیر شد[M2]عقل بلندت پیر شد، در کار معنی گستری
[B][M1]ای گنج صد قارون ترا، گفته نبی هارون ترا[M2]زان دشمن وارون ترا، منکر شود چون سامری
[B][M1]گردون گردان جای تو، خورشید خاک پای تو[M2]ای پرتوی از رای تو، آیینهٔ اسکندری
[B][M1]نام وجودت «لافتی» منشور جودت «هل اتی»[M2]«یا منیتی حتی متی، انافی اسا و تحسری»
[B][M1]من بستهٔ بند توام، خاک دو فرزند توام[M2]در عهد و پیوند توام، با داغ و طوق قنبری
[B][M1]پر شد دل از بوی گلت، زان اوحدی شد بلبلت[M2]ای خاک نعل دلدلت، بر فرق چرخ چنبری
[B][M1]اندر بیابانش مهل، غلتان میان خون و گل[M2]جامی فرو ریزش به دل، ز آن بادهای کوثری
[A]
[B][M1]
عمر گذشت، ای دل شکسته، چه داری؟
[M2]
چارهٔ کاری نمی‌کنی، به چه کاری؟

[B][M1]
روز بیهوده صرف کرده‌ای، اکنون
[M2]
گریهٔ بیهوده چیست در شب تاری؟

[B][M1]
آنچه ز عمر تو فوت گشت ز روزی
[M2]
رو، که به عمری قضای آن نگزاری

[B][M1]
بس که خجالت بری به روز قیامت
[M2]
گر ورق کرده‌های خود بشماری

[B][M1]
آب و زمینی چنین و قوت بازو
[M2]
عذر چه گویی که هیچ تخم نکاری؟

[B][M1]
چارهٔ پیری کن ای نفس، که جوانی
[M2]
راه به منزل بر، آن زمان که سواری

[B][M1]
ای که گذر می‌کنی به کوی عزیزان
[M2]
بر سر گور تو بگذرند به خواری

[B][M1]
بس که برین باره کوه و دشت که بینی
[M2]
ابر زمستان گذشت و باد بهاری

[B][M1]
حجرهٔ دل را سیاه کرده ز ظلمت
[M2]
خانهٔ گل را چه می‌کنی که نگاری؟

[B][M1]
این همه جهلست، ورنه کوه نمی‌کرد
[M2]
عهدهٔ عهد امانتی که تو داری

[B][M1]
زان همه کالای قیمتی به قیامت
[M2]
یک دو سه با خویش جهد کن، که بیاری

[B][M1]
نقد خود اینجا تمام کن، که بسوزی
[M2]
بر سر آن آتش، ار تمام عیاری

[B][M1]
هرچه مرا عقل گفت، با تو بگفتم
[M2]
تا تو ز من بشنوی و در عمل آری

[B][M1]
گفتهٔ من فرق کن ز گفتهٔ دیگر
[M2]
لعل بدخشی شناس و مشک تتاری

[B][M1]
دور ز اقوال نیک نیست زبانم
[M2]
گرچه ز افعال خوب فردم و عاری

[B][M1]
معترفم من که: هیچ کار نکردم
[M2]
جز ورق خود سیه به شیفته کاری

[B][M1]
اوحدی، آنجا که بار راه گشایند
[M2]
اهل بضاعت، جز آب دیده چه باری؟

[B][M1]
کار سعادت به زور نیست، مگر تو
[M2]
در کنف مسکنت گریزی و زاری

[B][M1]
یاری از آن درطلب، که هرکه بیفتاد
[M2]
از در او یافت زورمندی و یاری

[B][M1]
آنکه ترا یک نفس فرو نگذارد
[M2]
جهل بود، گر ز خاطرش بگذاری

[B][M1]
باری ازو یاد کن، که اوست به هرحال
[M2]
خالق و رزاق وحی و قادر و باری

[A]
[B][M1]کردم اندیشه تاکنون باری[M2]برنیامد ز دست من کاری
[B][M1]گر ز قرب و قبول آن حضرت[M2]رتبتی یافت خوب کرداری
[B][M1]من چنانم ز شرم بار گناه[M2]که نظر بر نمی‌کنم باری
[B][M1]دیده بسیار لطف و ناکرده[M2]شکر او، اندکی ز بسیاری
[B][M1]کیستند این مجاهزان زمین؟[M2]کرکسی چند، گرد مرداری
[B][M1]هرکس از بهر پای‌بند وجود[M2]گرد خود درکشیده دیواری
[B][M1]چیست این عمر و این عمارت دهر؟[M2]پنج روزی و چار دیواری
[B][M1]هیچ مغزی نداشتست آن سر[M2]که بود پای‌بند دستاری
[B][M1]عافیت خواهی؟ از جهان بگریز[M2]توشه‌ای سهل و گوشهٔ غاری
[B][M1]زین میان، گر نجات می‌خواهی[M2]بپران خویش را چو طیاری
[B][M1]مکن آزار هیچ نفس طلب[M2]که نیرزد جهان به آزاری
[B][M1]سبب و سر این بباید دید[M2]هر کرا در قدم رود خاری
[B][M1]جام گیتی نمای خاطر تست[M2]که ندارد ز جهل زنگاری
[B][M1]این جهان زان جهان نموداریست[M2]در تو از هر دوشان نموداری
[B][M1]در وجودت نهفته گنجی هست[M2]تو بر آن گنج خفته چون ماری
[B][M1]راست پرسی؟ درین خراب آباد[M2]بهتر از عقل نیست معماری
[B][M1]طاعت و معصیت، که می‌بینی[M2]غایتش جنتست، یا ناری
[B][M1]به حقیقت سعادت آن باشد[M2]که ندارد دریغ دیداری
[B][M1]ای که بر آستانهٔ در تست[M2]روی هر سرکشی و جباری
[B][M1]اوحدی را به لطف خود بنواز[M2]بگسل از هر غرور و پنداری
[B][M1]چند پرسی که : احتیاجی هست ؟[M2]هست و در یوزهٔ می‌کنم آری
[B][M1]چو شود گر ز جامه خانهٔ خود[M2]سوی ما افگنی کله واری
[B][M1]گر چه در کیسهٔ عمل داریم[M2]از بدی شق بکرده طوماری
[B][M1]به چه سنجد گناه صد چون ما؟[M2]در ترازوی چون تو غفاری
[A]
[B][M1]گریان در آخر شب، چون ابر نوبهاری[M2]بر خاک نازنینی کردم گذر به زاری
[B][M1]نزدیک او چو رفتم، خاکش به دیده رفتم[M2]دیگر ز سر گرفتم آیین سوکواری
[B][M1]گفتم که : ای گذشته، ما را به غصه هشته[M2]آه! از کجات پرسم: چونی و در چه کاری؟
[B][M1]حالم تباه کردی، حال تو چیست گویی؟[M2]روزم سیاه کردی، شب چون همی گذاری؟
[B][M1]روحش به راز با من، می‌گفت باز با من:[M2]کای در وصال و هجران حق تو حق یاری
[B][M1]از آه سینهٔ تو خبر همیشه دارم[M2]از آب دیده اکنون پیش آر، تا چه داری؟
[B][M1]با چشم من چه گویی؟ وز زلف من چه جویی؟[M2]چشمست و آب حسرت، زلفست و خاک خواری
[B][M1]گفتم : به هم رسیدن ما را چگونه باشد؟[M2]گفت : از چگونه بگذر، تا دیده برگماری
[B][M1]گفتم : ز کار غیبی ما را یکی خبر کن[M2]گفت : اوحدی، چه گویم؟ آن بدروی که کاری
[B][M1]زان عمر و زان جوانی آگه شود دل تو[M2]روزی کزین عمارت بیرون بری عماری
[A]
[B][M1]ای روزه‌دار، اگر تو یک ریزه راز داری[M2]دست و زبان خود را از خلق بازداری
[B][M1]با ساز و برگ بودی سالی، سزد کزین پس[M2]یک ماه خویشتن را بی‌برگ و ساز داری
[B][M1]آخر چه سود کشتن تن را به زور؟ چون تو[M2]شامش رضا بجویی، صبحش نیاز داری
[B][M1]آنست سر روزه: کز هر بدی ببندی[M2]گوشی که برگشودی، چشمی که باز داری
[B][M1]در آسمان معنی، چون مهر، برفروزی[M2]گر دست برد صورت یک ماه باز داری
[B][M1]از آستان صورت، تا پیشگاه معنی[M2]بیش از هزار منزل شیب و فراز داری
[B][M1]دل را چو چار گوشه بر باغ و خانه کردی[M2]چون در حضور بندی؟ کی در نماز داری؟
[B][M1]خود کی درست خیزی از زیر سکهٔ دل؟[M2]کز بهر یک قراضه دندان چو گاز داری
[B][M1]نفسی که می‌تواند با عرشیان نشستن[M2]حیف آیدم که : او را در بند آز داری
[B][M1]کوتاه عمر باشد، آن را که نیست نامی[M2]گر نام نیک ورزی، عمر دراز داری
[B][M1]بی‌منتی برآور کار نیازمندان[M2]گر زانکه هیچ کاری با بی‌نیاز داری
[B][M1]چون اوحدی نگردی بی‌صدق یار هرگز[M2]زیرا که یار بودن صدقست و رازداری
[A]
[B][M1]هرگز به جان فرا نرسی بی‌فروتنی[M2]خواهی که او شوی تو، جدا گرد از منی
[B][M1]زنهار ! قصد کندن بیخ کسان مکن[M2]زیرا که بیخ خویشتنست آنکه می‌کنی
[B][M1]نیکی کن، ای پسر تو، که نیکی به روزگار[M2]سوی تو بازگردد، اگر در چه افگنی
[B][M1]دل در جهان مبند، که بی‌جرعه‌های زهر[M2]کس شربتی نمی‌خورد، از دست او، هنی
[B][M1]امروز کار کن که جوانی و زورمند[M2]فردا کجا توان؟ که شوی پیر و منحنی
[B][M1]تا کی من و جمال من و ملک و مال من؟[M2]چندین هزار من که شد از قطره‌ای منی؟
[B][M1]سر برفراشتی که : به زور تهمتنم[M2]ای زیردست آز، چه سود از تهمتنی؟
[B][M1]جز با دل شکسته ترا کار زار نیست[M2]خود را نگاه دار، که بر قلب می‌زنی
[B][M1]کردی کلاه کژ، که : کمر بسته‌ام به سیم[M2]ای سنگدل، چه سیم؟ که دربند آهنی
[B][M1]گر نیک بنگری،همه زندان روح تست[M2]چون کرم پیله، بر تن خود هرچه می‌تنی
[B][M1]گر مرهم تو بر دل مردم بمنتست[M2]بردار مرهمت، که نمک می‌پراگنی
[B][M1]مشکل بزاید از تو بسی خیر، از آنکه تو[M2]چون مادر زمانه ز نیکی سترونی
[B][M1]از پند گفتن تو چه فرقست تا به نیش؟[M2]از بهر آنکه تیز ترا ز فرق سوزنی
[B][M1]تا برزنی به کیسهٔ بازاریان یکی[M2]روز دراز بر سر بازار و برزنی
[B][M1]از بهر لقمه‌ای، که نهندت به کام در[M2]دیدم که : زخم‌دارتر از قعر هارونی
[B][M1]دانی حساب گندم خود جوبه جو ولی[M2]«الحمد» را درست ندانی، ز کودنی
[B][M1]نادان به جز حکایت دنیا نمی‌کند[M2]ناچار خود حکایت دنیا کند دنی
[B][M1]ای اوحدی، کسی بجزو نیست در جهان[M2]درویش باش، تا غم کارت خورد غنی
[A]
[B][M1]گر بدینصورت، که هستی، صرف خواهد شد جوانی[M2]راستی بر باد خواهی داد نقد زندگانی
[B][M1]کی بری ره سوی معنی؟ چون تو از کوتاه چشمی[M2]صورتی را هرکجا بینی درو حیران بمانی
[B][M1]راه دشوارست و منزل دور و دزدان در کمین‌گه[M2]گوش کن: تا درنبازی مایهٔ بازارگانی
[B][M1]واعظت گولست و میدانم که: از ره دور گردی[M2]رهبرت غولست و میدانم که: در وادی بمانی
[B][M1]کرده‌ای با خود حساب آنکه: چون مالم فزون شد[M2]در مراد دل بمانم شاد و آخر هم نمانی
[B][M1]این رباطی در ره سیلست و ما در وی مسافر[M2]برگذار سیلها منزل مساز، ای کاروانی
[B][M1]هرکه در دنیا به رنج آمد، ز بهر راحت تن[M2]زندگانی می‌دهد بر باد بهر زندگانی
[B][M1]جاودان کس را نشان باقی نخواهد ماند هرگز[M2]جهد آن کن تا: مگر نامت بماند جاودانی
[B][M1]لذت حلوای ایمان کی فرو آید به حلقت؟[M2]چون ترا دراعه شش تویست و پیراهن دوگانی
[B][M1]دیگران را چون به راه آری؟ که خود را یاوه کردی[M2]هرکه را شب خواب میگیرد چه داند پاسبانی؟
[B][M1]یا مراد خویش باید جست، یا کام رفیقان[M2]کار خود یکسو نه، ار دربند کار دیگرانی
[B][M1]سالها بوسیده‌اند از صدق خاک آستانها[M2]آن کشان امروز می‌بینم که خاک آستانی
[B][M1]مرد را گفت و قدم باید، تو خود یکباره گفتی[M2]خلق را در سر زبان باید، تو خود یکسر زبانی
[B][M1]صوت و حرف از بهر آن آموختی، تا قول گویی[M2]بحر و وزن از بهر آن انگیختی، تا شعر خوانی
[B][M1]بی‌زر اندر خانه ننشانی شبی کس را و عمری[M2]هست تا در ملک ایزد می‌نشینی رایگانی
[B][M1]نام خود عاشق نهادی، چیست این افسردگیها؟[M2]عاشقان را سینه آتش‌خانه باید، دیده‌خانی
[B][M1]پهلوانی نیست قلب دوستان بر هم شکستن[M2]به که قلب دشمنان هم بشکنی، گر پهلوانی
[B][M1]زیر دستان را مهل، کز ظالمی اندیشه باشد[M2]گله را از گرگ صحرایی نگهدار، ار شبانی
[B][M1]مال مار تست و تو روز و شب اندر جمع آری[M2]یار بار تست و تو سال و مه اندر بند آنی
[B][M1]زر فریبنده است،خواهی مغربی، خواهی یمینی[M2]برق سوزنده است، خواهی مشرقی، خواهی یمانی
[B][M1]گر ز قهر ایزدت خوفست، چون دست تو باشد[M2]جهد کن تا : بر تو شهوت را نباشد قهرمانی
[B][M1]از رفیقان گفتن و از نیکبختان کار بستن[M2]آنچه دانستم بگفتم با تو، آن دیگر تو دانی
[B][M1]سوختم در آتش فکرت روان خویش عمری[M2]تا تو میگویی که : شعرش همچو آبست از روانی
[B][M1]کردگارا، روز عمر خویشتن بر باد دادم[M2]گاه احسانست و وقت لطف و روز مهربانی
[B][M1]در دو عالم نیست مقصودی مرا، جز دیدن تو[M2]شاید ار امیدواری را به امیدی رسانی
[B][M1]گر نکوکاران رخ چون ارغوان آرند پیشت[M2]من نمی‌آرم بغیر از اشکهای ارغوانی
[B][M1]شورش بسیار کردم، زانکه وقت عرض نامه[M2]بر تو آمرزیدن بسیار می‌بردم گمانی
[B][M1]آب دریای معاصی تا رکابم بود، دایم[M2]چون ز بی‌آبی همی با باد کردم هم عنانی
[B][M1]گرچه جان در پای یاران کرده‌ام، از راه صورت[M2]کس نکرد آهنگ جانم، غیر از آن یاران جانی
[B][M1]آتش دوزخ به آب چشم من کمتر نشیند[M2]کز چنین آبی نیاید قوت آتش‌نشانی
[B][M1]ناتوان افتاده‌ایم از اصل خلقت، هم تو ما را[M2]دستگیری کن به لطف خویشتن، چون میتوانی
[B][M1]گر برانی بندگانیم، ار بخوانی پادشاهی[M2]حکم حکم تست و ما راضی به هر حکمی، که رانی
[B][M1]یارب اندر حال پیری دست گیرم سوی رحمت[M2]کز جوانی کردم این آشفتگی، آه از جوانی!
[B][M1]ای مسافر، چون به ملک و منزل خود بازگردی[M2]گفتهای اوحدی می‌بر ز بهر ارمغانی
[A]
[B][M1]جهان به دست تو دادند، تا ثواب کنی[M2]خطا ز سر بنهی، روی در صواب کنی
[B][M1]فلک چو نامه فرستد ز مشکلی به جهان[M2]به فکر خویشتن آن نامه را جواب کنی
[B][M1]شود به عهد تو بسیار فتنه‌ها بیدار[M2]چو عشق بازی و سیکی خوری و خواب کنی
[B][M1]مهل خراب جهان را به دست ظلم، که زود[M2]تو هم خراب شوی، گر جهان خراب کنی
[B][M1]چو دور دولت تست، ای امیر ملک، بکوش[M2]که نام نیک درین دولت اکتساب کنی
[B][M1]بدانکه: نام شبانی نیاید از تو درست[M2]که گله را همه در عهدهٔ ذئاب کنی
[B][M1]شود چو قصهٔ عود و رباب قصهٔ تو[M2]چو دل بدعد دهی، گوش بر رباب کنی
[B][M1]به قتل دشمن خود گر شتاب نیست ترا[M2]یقین شناس که: بر قتل خود شتاب کنی
[B][M1]روا مدار که: از بهر پهلوی بریان[M2]هزار سینه به سیخ جفا کباب کنی
[B][M1]قراضهای زر بیوگان مسکینست[M2]قلادها که تو در گردن کلاب کنی
[B][M1]میان دوزخ و خلق تو بس تفاوت چیست؟[M2]چو خلق را همه از خلق خود عذاب کنی
[B][M1]ترا از آنچه که چون گل در آتشست کسی؟[M2]که جای خویشتن اندر گل و گلاب کنی
[B][M1]نگاه کن: که گر اینها که میکنی با خلق[M2]کنند با تو زمانی، چه اضطراب کنی؟
[B][M1]به جانب تو نهان بس خطابهاست ز غیب[M2]ولی تو گوش نداری، که بر خطاب کنی
[B][M1]چو پیر گشتی و پیری رسول رفتن تست[M2]چه اعتماد بر این خیمه و طناب کنی؟
[B][M1]به پیش آب جهان خانه‌ایست بی‌بنیاد[M2]نه محکمست عمارت، که پیش آب کنی
[B][M1]ز سر جوان نتوانی شد، ار چه در پیری[M2]ز مشک سوده سر خویش را خضاب کنی
[B][M1]به قول اوحدی ار ذره‌ای برآری سر[M2]ز روشنی رخ خود را چو آفتاب کنی
[A]
[B][M1]اگر حقایق معنی به گوش جان شنوی[M2]حدیث بی‌لب و گفتار بی‌زبان شنوی
[B][M1]دلت جگر بگرفتست، ورنه راز سپهر[M2]ز ذره ذرهٔ گیتی زمان زمان شنوی
[B][M1]ز ناقلان زمین پند گوش کن، باری[M2]چو آن حضور نداری کز آسمان شنوی
[B][M1]چو پای بستهٔ این قبه گشته‌ای، ناچار[M2]درو هر آنچه بگویی سخن، همان شنوی
[B][M1]به اعتقاد تو بر فعل جز یقینی نیست[M2]گرت به فعل بگویم، به صد زبان شنوی
[B][M1]حدیث با تو به اندازهٔ تو باید گفت[M2]که گر بلند کنم اندکی، گران شنوی
[B][M1]بو اعظان نکنی گوش، غیر آن ساعت[M2]که نام جنت و حلوای رایگان شنوی
[B][M1]به بوی سود کنی ترک خانه، ور نی تو[M2]سفر کجا کنی، ار قصهٔ زیان شنوی؟
[B][M1]حدیث پیر ریایی ز عارفی بررس[M2]که آنچنانکه فراخور بود چنان شنوی
[B][M1]اگر طریق هدایت روی تو، شرط آنست[M2]که هر حدیث که خواهی، ز اهل آن شنوی
[B][M1]و گر نه نان به بهای کلیچه باید خورد[M2]چو وصف آن تو هم از صاحب دکان شنوی
[B][M1]سخن به ریش دراز و به ریش کوته نیست[M2]سخن بزرگ بود کان ز خرده‌دان شنوی
[B][M1]میان بره و گرگ آنزمان بدانی فرق[M2]که کارنامهٔ این گله از شبان شنوی
[B][M1]چو غول نام دلیلی برد، روا نبود[M2]که ریش برکنی، ای خواجه و روان شنوی
[B][M1]تو خود به باغ رو و گوش کن که: سرد بود[M2]اگر فضیلت بلبل ز باغبان شنوی
[B][M1]کسی که فرق نداند میان قالب و جان[M2]حدیث قالبی او چرا به جان شنوی؟
[B][M1]سخن، که از نفس ناتوان شود صادر[M2]یقین بدان تو که: البته ناتوان شنوی
[B][M1]اگر بود خرد پیر با جوانی جفت[M2]روا بود سخن پیر کز جوان شنوی
[B][M1]به رهروی رو و گر مشکلیت هست بپرس[M2]که حل مشکل خود از چنین کسان شنوی
[B][M1]فتوح میطلبی؟ شعر اوحدی میخوان[M2]که این غرض، که تو داری در آن میان شنوی
[A]
[B][M1]چرا پنهان شدی از من؟ تو با چندین هویدایی[M2]کجا پنهان توانی شد؟ که همچون روز پیدایی
[B][M1]تو خورشیدی و میخواهی که ناپیدا شوی از من[M2]به مشتی گل کجا بتوان که خورشیدی بیندایی؟
[B][M1]گرم دور از تو یک ساعت گذر بر حلقه‌ای افتد[M2]مرا در حلقها جویی و همچون حلقه بربایی
[B][M1]دمی نزدیک آن باشد که: گردم در تو ناپیدا[M2]زمانی بیم آن باشد که: گردم بی‌تو سودایی
[B][M1]تو چون شیری و ما چون آب، هر گاهی که با ما تو[M2]درآمیزی، به یک ساعت ز ما برخیزد این مایی
[B][M1]جهان را جمله زیبایی من از روی تو می‌بینم[M2]ولی روی ترا مثلی نمی‌بینم به زیبایی
[B][M1]ز بهر دیدن روی تو بینایی نگه دارم[M2]چه میگویم؟ نه آن نوری که در گنجی به بینایی
[B][M1]کسی از کنه اسرار تو آگاهی نمی‌یابد[M2]چه این دوران زیرین و چه نزدیکان بالایی
[B][M1]به وصفت کند ازینم من که: میدانم نه آنی تو[M2]که در تقریر ما گنجی و در تحریر ما آیی
[B][M1]ز بهر طاعت تست این که گردون شد دوتا: آری[M2]به فرمانت روا باشد دوتا گشتن که یکتایی
[B][M1]برای عصمت خوبان خلوت خانهٔ رازت[M2]میان تا روز می‌بندد شب تیره به لالایی
[B][M1]کجا غایب شود غیبی ز علم دوربین تو؟[M2]که هم برغیب علامی و هم بر عیب دانایی
[B][M1]چو دربندی دری بر خلق بگشایی در دیگر[M2]فرو بستن ترا زیبد که در بندی و بگشایی
[B][M1]ز پا افتدگانت را نگفتی: دست میگیرم؟[M2]ز پا افتاده‌ام اینک چه میگویی؟ چه فرمایی؟
[B][M1]چو در باغ تو از لطفت همان امید میباشد[M2]که ناهمواری ما را به لطف خود بپیرایی
[B][M1]ز ما گر خدمتی شایستهٔ حضرت نمی‌آید[M2]برآن در ثابتیم آخر، نه بی‌صبریم و هرجایی
[B][M1]سبک برخاستم از هر چه فرمودی به جان، اکنون[M2]به گوش امر بنشستیم تا دیگر چه فرمایی؟
[B][M1]ترا رحمت فراوانست و ما لرزان ز بی‌برگی[M2]ترا اندیشهٔ عفوست و ما ترسان ز رسوایی
[B][M1]چه آب روی خواهد بود بر خاک درت ما را؟[M2]که بر دشت هوس کردیم چندین بادپیمایی
[B][M1]کجا شایسته دانم شد نظر گاه الهی را؟[M2]که عمر خود تلف کردم به خودرویی و خودرایی
[B][M1]بزرگان خرده میگیرند بر جرمی، که رفت از من[M2]مسلمانان، چه میکردم؟ جوانی بود و برنایی
[B][M1]چو قارون از گرانباری فرو رفتم به خاک، اما[M2]چو عیسی گر دهی بارم سرم بر آسمان سایی
[B][M1]چه کافر نعمتی از من تواند در وجود آمد؟[M2]که فیض خوان جود تست، اگر خونم بپالایی
[B][M1]کریما، سر گران بر من مکن، گر کاهلی کردم[M2]ز بهر آنکه در خدمت نمیدانم سبک پایی
[B][M1]به تاریکی چو درماند روان اوحدی تنها[M2]روان او را برون آور ز تاریکی و تنهایی
[B][M1]به لطف خود فزون گردان، به جود خود زیارت کن[M2]زبانش را سخنگویی، ضمیرش را سخن‌زایی
[END]