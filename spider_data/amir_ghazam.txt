[START][A]
[B][M1]بیار آنچه دل ما به یکدگر کشدا
[M2]به ‌سرکش آنچه بلا و الم به سرکشدا
[B][M1]غلام ساقی خو‌یشم که بامداد پگاه
[M2]مرا ز مشرق خم آفتاب برکشدا
[B][M1]چو تیغ باده بر آهیجم از میان قدح
[M2]زمانه باید تا پیش من سپر کشدا
[B][M1]چه ‌زر و سیم و چه خاشاک‌ پیش من ‌آن روز
[M2]که از میانه ی سیماب آب زر کشدا
[B][M1]خوش است مستی و آن روزگار بیخبری
[M2]که چرخ غاشیهٔ مرد بیخبرکشدا
[B][M1]در نشست من آنگه‌ گشاده‌تر باشد
[M2]که مست ‌گردم و ساقی مرا به‌ در کشدا
[B][M1]اگر به ساغر دریا هزار باده کشم
[M2]هنوز همت من ساغر دگر کشدا
[A]
[B][M1]ماهرویا ز غم عشق نگه دار مرا
[M2]مگذر از بیعت دیرینه و مگذار مرا
[B][M1]به محالی و خطائی ‌که تو را هست خیال
[M2]خط مکش بر من و بیهوده میازار مرا
[B][M1]چند گویی که به یک‌بار زبون‌گیر شدی
[M2]من زبونم تو زبان‌گیر مپندار مرا
[B][M1]از همه خلق من امروز خریدار توام
[M2]گرچه هستند همه خلق خریدار مرا
[B][M1]تو شناسی‌ که به جز من نسزد جفت تو را
[M2]من شناسم‌ که به جز تو نسزد یار مرا
[B][M1]تا طلبکار سر زلف تو باشد دل من
[M2]با تو باشد به همه حال سروکار مرا
[B][M1]آیم ای دوست به ‌نزدیک تو بارم ندهی
[M2]خود دلت بار دهد تا ندهی بار مرا
[B][M1]گر همی با من دلخسته تلطف نکنی
[M2]به تکلف چه دهی عشوهٔ بسیار مرا
[A]
[B][M1]موی چون غالیه و روی چو دیباست تو را
[M2]عقده از غالیه بر دیبا زیباست تو را
[B][M1]مرده از دو لب شیرینت همی زنده شود
[M2]در دو لب‌ گویی افسون مسیحاست تو را
[B][M1]عاشق و شیفته سرو صنوبر شده‌ام
[M2]زانکه چون سرو صنوبر قد و بالاست تو را
[B][M1]قبله زی خلخ و یغماست مرا تا بزیم
[M2]زانکه اصل و نسب از خلخ و یغماست تو را
[B][M1]شادی جان من است آن صدف مرجان رنگ
[M2]که درو سی و دو تا لولو لالاست تو را
[B][M1]تویی آن سرو خرامنده که در باغ جمال
[M2]با گل و لاله همه ساله تماشاست تو را
[B][M1]تویی آن ماه دو هفته که در برج نشاط
[M2]زهره برده است و میان بسته به ‌جوزاست تو را
[B][M1]بیش روی تو همی سجده برد قیصر روم
[M2]تا به ‌خورشید سر از ملک چلیپاست تو را
[B][M1]نیست از جملهٔ خوبان و ظریفان جهان
[M2]یکتن از بنده و آزاد که همتاست تو را
[B][M1]پشت خوبان همه در خدمت تو هست دو تا
[M2]زانکه در خدمت خسرو دل یکتاست تو را
[A]
[B][M1]شب نماید در صفت زلفین آن بت روی را
[M2]مه نماید در صفت رخسار آن دلجوی را
[B][M1]شب ‌کجا جوشن بود کافور دیبا رنگ را
[M2]مه‌ کجا مَفرَش بود زنجیر عنبر بوی را
[B][M1]بر زمین هر کس خبر دارد که ماه و آفتاب
[M2]سجده بردند از فلک دیدار آن بت روی را
[B][M1]بر گذشت آن ماه پیکر گرد باغ و بوستان
[M2]گرد رو اندر به عَمد‌ا تاب داده موی را
[B][M1]موی و روی او به‌ باغ و بوستان تشویر داد
[M2]سنبل و شمشاد را و لالهٔ خود روی را
[B][M1]زلف و خالش را شناسد هر کسی چوگان و گوی
[M2]درخور آمد گوی‌ چوگان را و چوگان‌‌ گوی را
[B][M1]هر کجا باشد رخ و خطش نباشد بس‌ عجب
[M2]گر ندارد شوی زن را طاعت و زن شوی را
[B][M1]چونکه اندر خانهٔ وصل آمد از کوی فراق
[M2]در گشاد این خانه را و در ببست آن‌ کوی را
[B][M1]او و من هر دو به مهر و دوستی یکتا دلیم
[M2]نیست راه اندر میانه حاسد و بدگوی را
[A]
[B][M1]ز عشق لاف تو ای پیر فوطه پوش خطاست
[M2]که عشق و فوطه و پیری بهم نیاید راست
[B][M1]تو را که هست دو عارض سپید و جامه‌ کبود
[M2]دلت سیاه و رخت زرد و اشک سرخ چراست
[B][M1]تو را به عشق همه راستگوی نشناسند
[M2]و گرچه بر تو اثرهای عاشقی پیداست
[B][M1]مگر که بشکنی از بهر عشق توبه و نذر
[M2]که نذر و توبه شکستن ز بهر عشق رواست
[B][M1]سخن ز رَحل مگوی و ز رَطل ‌گوی سخن
[M2]که عاشقی و به ‌دست تو رطل باده سزاست
[A]
[B][M1]حلقه‌های زلف جانان تا سراندر سرزده است
[M2]دل ز من بگریخته است و زیر زلف او شده است
[B][M1]گر شب تاریک خواب آرد همی در چشم من
[M2]زلف شبرنگش چرا خواب از دو چشمم بستداست
[B][M1]گر ز اصل جادویی و شعبده خواهی نشان
[M2]چشم او بنگر که اصل جادویی و شعبده است
[B][M1]تاکه او را دو رده است از در مکنون و عقیق
[M2]از سرشک و لعل او بر چهرهٔ من صد رده است
[B][M1]گر بود آتشکده آرامگاه موبدان
[M2]عشق او چون موبدست و جان من آتشکده است
[B][M1]پارسا چون باشم از عشق وی و توبه ‌کنم
[M2]کان بت عیار تیر غمزه بر جانم زده است
[B][M1]با چنان غمزه‌ که او دارد مرا و جز مرا
[M2]پارسایی باطل است و توبه ‌کردن بیهده است
[B][M1]دارد آن خورشید لشکر صورت فردوسیان
[M2]گویی از فردوس پیش تخت سلطان آمده است
[B][M1]خسرو گیتی ملکشاه آن‌ که اندر شرق و غرب
[M2]نه بود هرگز چنو سلطان و نه هرگز بُده است
[A]
[B][M1]مرا نگارا با روی تو چه جای غم است
[M2]که چون تو یار ز خوبان روزگار کم است
[B][M1]بهشت و دنیا هر دو به هم نبیند کس
[M2]بهشت و دنیا با هم مرا ز تو به هم است
[B][M1]تو در دلم بنشستی و غم بشد ز دلم
[M2]دلی ‌که جای تو باشد درو چه جای غم است
[B][M1]مرا دلیلی‌ است کز عشق در جهان مثل است
[M2]تو را رخی است که از حسن در جهان علم است
[A]
[B][M1]خطّی است‌ که بر عارض آن ماه تنیدست
[M2]یا دست فلک غالیه بر ماه‌ کشیدست
[B][M1]یا رهگذر مورچگان است به ‌گلبرک
[M2]یا بر سمن تازه بنفشه بدمیدست
[B][M1]در جمله یکی خط بدیع است‌که آن خط
[M2]صد توبه شکسته است و دو صد پرده دریدست
[B][M1]من عاشق آن تُرک پریزاد که او را
[M2]هم جعد پریشیده و هم زلف خمیدست
[B][M1]صورتگر چین از حسد صورت خویش
[M2]هم خامه شکسته است و هم انگشت‌ گزیدست
[B][M1]من از همه املاک دلی دارم و جانی
[M2]و اندر دل و جانم گل شادی شکفیدست
[B][M1]دل دوستی یار دلارام‌ گرفته است
[M2]جان بندگی شاه جهاندار گزیدست
[A]
[B][M1]گر تو پنداری که رازم بی‌تو پیدا نیست هست
[M2]یا دلم مشتاق آن رخسار زیبا نیست هست
[B][M1]یا ز عشق لولو و یاقوت شَکَّر بار تو
[M2]چشم ‌گوهر بار من هر شب چو دریا نیست هست
[B][M1]ور تو را صورت همی بندد که از چشم و دلم
[M2]آب و آتش تا ثَری و تا ثُریّا نیست هست
[B][M1]گر تو پنداری که بی‌وصل تو جان اندر تنم
[M2]مستمند و دردمند و ناشکیبا نیست هست
[B][M1]ور تو پنداری که از جور و جفای روزگار
[M2]در دِماغ و طبع من سودا و صفرا نیست هست
[B][M1]گر گمان تو چنان است ای صنم ‌کز عشق تو
[M2]این بلاها بر من بیچاره تنها نیست هست
[B][M1]این همه زشتی مکن کامروز را فردا بود
[M2]ور تو گویی از پس امروز فردا نیست هست
[A]
[B][M1]ای روی تو رخشنده‌تر از قبلهٔ زردشت
[M2]بی‌روی تو چون زلف تو گوژست مرا پشت
[B][M1]‌عشق تو مرا کشت و هوای تو مرا سوخت
[M2]جور تو مرا خست و جفای تو مرا کشت
[B][M1]هر چند همه جور و جفای تو کشیدم
[M2]هرگز نکنم مهر و وفای تو فرامشت
[B][M1]برخیز و بیا تا ز رخ و زلف تو امشب
[M2]پر لاله کنم دامن و پر مشک‌ کنم مشت
[A]
[B][M1]از پس پنجاه سال عشق به ما چون فتاد
[M2]از بر ما رفته بود روی به ما چون نهاد
[B][M1]بر دل من مهر بود مهر دلم چون شکست
[M2]بر دل من قفل بود قفل درم چون‌گشاد
[B][M1]داد من از دلبری است کاو ندهد داد من
[M2]گرچه در اوصاف او خاطر من داد داد
[B][M1]نازگری خوش‌زبان پاک‌بری شوخ‌چشم
[M2]عشوه دهی دلفریب‌ بوالعجبی اوستاد
[B][M1]آن‌که ازو شوخ‌تر چشم زمانه ندید
[M2]وان که ازو خوب‌تر خلق زمانه نزاد
[A]
[B][M1]امروز بت من سر پیکار ندارد
[M2]جز دوستی و عذر و لَطَف‌ کار ندارد
[B][M1]بشکفت رخم چون‌ گل بی‌خار ز شادی
[M2]زیرا که ‌گل صحبت او خار ندارد
[B][M1]با گریه شد این چرخ ‌گهربار که آن بت
[M2]بی‌خنده همی لعل شکربار ندارد
[B][M1]زلفش همه مشک است و چنان مشک دلاویز
[M2]کم جوی ز عطار که عطار ندارد
[B][M1]بِربود دلم زلفش و بیم است‌ که آن زلف
[M2]زنهار خورد با من و زنهار ندارد
[B][M1]در شهر دلی نیست وگر هست‌ کدام است
[M2]کاو در شکن زلف گرفتار ندارد
[B][M1]ماهی است‌ که مشک تبت و لالهٔ خود روی
[M2]با زلف و رخش قیمت و مقدار ندارد
[B][M1]چون غمز‌ه کند نرگس او هیج مُشَعبد
[M2]با نرگس او رونق بازار ندارد
[B][M1]من بنده ی آن ماه‌ که در جان و دل خویش
[M2]جز بندگی شاه جهاندار ندارد
[B][M1]سلطان جهانگیر ملکشاه جوان‌بخت
[M2]شاهی که به شاهی و هنر یار ندارد
[A]
[B][M1]امروز بتم تیغ جفا آخته دارد
[M2]خون دلم از دیده برون تاخته دارد
[B][M1]او را دلم آرامگه است و عجب این است
[M2]کارامگه خویش برانداخته دارد
[B][M1]صد مشعله از عشق برافروخته دارم
[M2]تا صد علم از حسن برافراخته دارد
[B][M1]جانم ببرد گر ز پی نرد بتازد
[M2]زیرا که ا‌از آغاز تو را باخته دارد
[B][M1]صد سلسله دارد ز ‌شبه ساخته برسیم
[M2]وان سلسله گویی که مرا ساخته دارد
[A]
[B][M1]مرا گذر به‌سوی کوی یار باید کرد
[M2]زدیده بر سرکویش نثار باید کرد
[B][M1]چو در فتاد به‌دام آن نگار سیم اندام
[M2]سه بوسه از دو لب او شکار باید کرد
[B][M1]چو وصل بر سر کوی استوار خواهد شد
[M2]‌در سرای به قفل استوار باید کرد
[B][M1]همه حدیث سماع و شراب بایدگفت
[M2]همه حکایت بوس وکنار بایدکرد
[B][M1]وگر به وقت صبوح از خمار باشد رنج
[M2]شراب و بوسه علاج خمار باید کرد
[B][M1]چو یار نیست به دست آرزوست اینکه مرا
[M2]نخست باری تدبیر یار باید کرد
[B][M1]شفیع باید بردن مگر بسازد یار
[M2]چو یار ساخته شد سازگار باید کرد
[A]
[B][M1]مشک نقاب قمر خویش ‌کرد
[M2]سیم‌ حجاب حجر خویش کرد
[B][M1]تا من بیچارهٔ دل خسته را
[M2]عاشق اندوه بر خویش کرد
[B][M1]عیش من از ناخوشی آن خوش پسر
[M2]همچو شرنگ از شکر خویش‌کرد
[B][M1]دید دلم ناوک مژگان او
[M2]حلقهٔ زلفش سپر خویش کرد
[B][M1]کردم با او ز لطافت بسی
[M2]آنچه پدر با پسر خویش کرد
[A]
[B][M1]ترکی ‌که همی بر سمن از مشک نشان ‌کرد
[M2]یک باره سمن برگ به شمشاد نهان‌کرد
[B][M1]تا ساده زَنَخ بود همه قصد به ‌دل داشت
[M2]واکنون که خط آورد همه قصد به‌جان کرد
[B][M1]چون زلف به خم بود مرا پشت به‌ خم‌ کرد
[M2]چون تنگ دهان بود مرا تنگ جهان کرد
[B][M1]دل بسته مرا باز بدان بند کمرکرد
[M2]خون بسته مرا باز بدان بسته میان‌کرد
[B][M1]گفتم که‌ کمر باز کنی طبع دژم‌ کرد
[M2]گفتم که مرا بوسه دهی روی‌گران‌کرد
[B][M1]در جستم و بگرفتم و بنشاندم و گفتم
[M2]یارب زچنین روی نکو صبر توان کرد!
[B][M1]صد بوسه زدم بر دهن و زلفش وگفتم
[M2]صد شکر مرآن راکه چنین زلف و دهان‌کرد
[A]
[B][M1]سرو روان چو کوه به کردار ماه کرد
[M2]خط آمد وکنارهٔ ماهش سیاه کرد
[B][M1]آن خط مشک بوی که بر عارضش دمید
[M2]بر گل سپاه مورچه‌ گویی که راه کرد
[B][M1]چیره شدیم ما به‌ گنه بر به عشق از آنک
[M2]صد ره به عجز توبهٔ ما را تباه‌کرد
[B][M1]وز توبه برکنار فتادیم از آنکه او
[M2]رخسارگان چو توبهٔ ما را سیاه کرد
[B][M1]بنمود بامداد زخرگاه روی خویش
[M2]خیره بماند هرکه به ‌رویش نگاه کرد
[B][M1]بس طبع را که چشم نژندش نژند کرد
[M2]بس پشت را که زلف دوتاهش دو تاه کرد
[B][M1]زان پیش کافتاب برآورد سر زکوه
[M2]چون آفتاب روی به ایوان شاه کرد
[B][M1]شاه بزرگوار ملک‌سنجر آنکه بخت
[M2]او را سزای مملکت و تاج وگاه کرد
[B][M1]خواند خلیفه ناصر دینش زبهر آنک
[M2]هر جاکه رفت نصرت دین اِله‌کرد
[A]
[B][M1]بنده بودن تورا سزا باشد
[M2]چون تو اندر جهان کجا باشد
[B][M1]گرکنم بندگیت هست صواب
[M2]جز تو را بندگی خطا باشد
[B][M1]تا تو در شهر یار ما باشی
[M2]کار در شهر کار ما باشد
[B][M1]نشود با نشاط بیگانه
[M2]هر که با وصلت آشنا باشد
[B][M1]عاشقت را نفس‌گسسته شود
[M2]گر ز تو یک نفس جدا باشد
[A]
[B][M1]رفت یار و غمی ز یار بماند
[M2]جان زغم زار و تن نزار بماند
[B][M1]دل و یار و نشاط هر سه شدند
[M2]عشق و هجران و درد یار بماند
[B][M1]رفت معشوق و عشق باقی ماند
[M2]که ز معشوق یادگار بماند
[B][M1]هست چون یار غمگسار عزیز
[M2]هرچه از یار غمگسار بماند
[B][M1]شد دل و بردبار عاشق او
[M2]بر سر ره به ‌انتظار بماند
[B][M1]جان‌که بد در طریق عشق سوار
[M2]در ره عشق آن سوار بماند
[B][M1]خِرَدِ کارْ دیده در ره عشق
[M2]سخت عاشق شد و ز کار بماند
[A]
[B][M1]عشق یارم هر زمانی منزل اندر دل کند
[M2]تا به زیر حلقهٔ زلفش دلم منزل‌کند
[B][M1]دل‌که از من بگسلد منزل‌کند در زلف او
[M2]عشق او کز در درآید منزل اندر دل کند
[B][M1]هرکجا او بگذرد رویش جهان پرگل‌کند
[M2]هرکجا من بگذرم چشمم زمین پرگل کند
[B][M1]گاه ازو بیم فراق است وگهی امید وصل
[M2]بیم و امیدش همه کار مرا مشکل کند
[B][M1]صورتش هر ساعتی در پیش چشم آید مرا
[M2]تا دگر باره مرا از خویشتن غافل کند
[A]
[B][M1]دام که بر لاله و عنبر نهند
[M2]از پی صید دل غمخور نهند
[B][M1]نام دل اندر خط آن خوش پسر
[M2]خوش پسرم نام عجبتر نهند
[B][M1]سخت خوشی چشم بدان دور باد
[M2]از در آنی‌که تورا برنهند
[A]
[B][M1]جز تو مرا یار و غمگسار نشاید
[M2]بی تو مرا جاودان بهشت نباید
[B][M1]صبر من از دل همی بکاهد هر روز
[M2]عشق توام هر زمان همی بفزاید
[B][M1]مونس من در شب سیاه ستاره
[M2]هجر تو روزم همی ستاره نماید
[B][M1]غارت دلها رخ تو پیشه ‌گرفته است
[M2]جز دل آزادگان همی نرباید
[B][M1]تا تو نیایی‌ گشاده روی بر من
[M2]دست و دل و کار من همی نگشاید
[B][M1]سوی تو آیم به سر به پای نیایم
[M2]گر غم هجر تو بر دلم به سر آید
[A]
[B][M1]سر بر خط عشق تو نهادیم دگربار
[M2]در دام بلای تو فتادیم دگربار
[B][M1]تا در شکن زلف تو بستیم دل خویش
[M2]خون جگر از دیده گشادیم دگربار
[B][M1]از بهر تو ما توبه و سوگند شکستیم
[M2]برکف قدحِ باده نهادیم دگربار
[B][M1]سرمایه و پیرایهٔ ما صبر و خرد بود
[M2]صبر و خرد از دست بدادیم دگربار
[B][M1]پیمودن با دست سخنهای من و تو
[M2]بستوهی و ما بر سر بادیم دگربار
[B][M1]هرچند که بودیم زهجران تو غمگین
[M2]امروز به دیدار تو شادیم دگربار
[B][M1]وصل تو چشیدیم و فراق تو کشیدیم
[M2]گویی که بمردیم و بزدایم دگربار
[A]
[B][M1]آن شب که مرا بودی وصل تو به‌ کف بر
[M2]با دوست نشستم به سرکوی لَطَف بر
[B][M1]ابروش کمان بود و هدف ساختم از دل
[M2]تا غمزهٔ او تیر همی زد به هدف بر
[B][M1]پر دُر صدفی داشت عقیقین و همان شب
[M2]غواص صدف یافته بودم به صدف بر
[B][M1]گفتی خط مشکینش بر عارض سیمین
[M2]طغرای جمال است به منشور شرف بر
[B][M1]در خلد به نظارهٔ طغرای جمالش
[M2]گرد آمده حوران بهشتی به غُرَف بر
[B][M1]گفتی‌که مگر هست زییراهن‌کُحلی
[M2]پیدا شده دستی‌که زند نقره به دف بر
[A]
[B][M1]دی نگاری دیدم اندر راه چون بدر منیر
[M2]کز برون‌ گل بود و مشک و از درون می بود و شیر
[B][M1]رخ چو آب اندر شراب و تن چو خز اندر سمن
[M2]لب چو لعل اندر نبات و پر چو سیم اندر حریر
[B][M1]دست و بازو چون بلور و عارض و دندان چو در
[M2]زلف و ابرو چون‌کمان و غمزه و بالا چو تیر
[B][M1]دلبری بس دلستان و شاهدی بس دلربا
[M2]نازکی بس دلفریب و چابکی‌بس دلپذیر
[B][M1]من درو چشمی‌زدم چونانکه بی‌شرمان زنند
[M2]او زشرم آتش پراکند از بر بد‌ر منیر
[B][M1]چون بیامد گفتم ای کرده دلم زیر و زبر
[M2]جور بر آن کت همی بیرون فرستد خیر خیر
[B][M1]ماه برگیرد بدان زلف‌ کمندت چون‌ کمر
[M2]حور درگیرد بدان گرد سمندت چون عبیر
[A]
[B][M1]آن زلف نگر بر آن بر و دوش
[M2]وان خط سیه بر آن بناگوش
[B][M1]هر دو شده پیش ماه و خورشید
[M2]مانندهٔ حاجبان سیه‌پوش
[B][M1]بی‌گرمی و بی‌فروغ آتش
[M2]چون عنبر و مشک‌دوش بر دوش
[B][M1]آن داده به عاشقان غم و درد
[M2]وین برده زعاقلان دل و هوش
[B][M1]سنبل خط و لاله رخ نگاری است
[M2]آن ماه سمنبر گل آغوش
[B][M1]از سنبل اوست نوش من زهر
[M2]وز لالهٔ اوست زهر من نوش
[B][M1]گویند که یادکن مر او را
[M2]واندر غم او مباش خاموش
[B][M1]گویم‌که به حیله چون‌کنم یاد
[M2]آن را که نکرده‌ام فراموش
[A]
[B][M1]ای کژدم زلف تو زده بر دل من نیش
[M2]وز ضربت آن نیش دل نازک من ریش
[B][M1]آنجا که بود انجمن لشکر خوبان
[M2]نام تو بود اول ناز تو بیش
[B][M1]چون من شود آخر به غم عشق ‌گرفتار
[M2]آنکس که ز اول نبود عاقبت اندیش
[A]
[B][M1]ای داده روی خوب تو خورشید را نظام
[M2]ای‌گشته عالمی به سر زلف تو غلام
[B][M1]بر ماه لاله داری و بر لاله سلسله
[M2]هرگز که دید سلسله بر مه ز عود خام
[B][M1]در زیر سایهٔ سر زلفین عارضت
[M2]کالْبَدْر فی‌الرّیٰاحین والشّمس فی‌الغَمام
[B][M1]ای روی تو چو لاله و قد تو همچو سرو
[M2]وی خال تو چو دانه و زلف تو همچو دام
[B][M1]روی از رهی نتابی و در بنده ننگری
[M2]ای بی‌وفای کم‌خرد آخر کم از سلام
[B][M1]خونم حرام دانی و بوسه حرام چیست
[M2]می ننگری که بوسه حلال است و خون حرام
[B][M1]گر باد صبحدم به تو آرد پیام من
[M2]زنهار تا نگیری آزار از آن پیام
[B][M1]هرگز بود که باز خرامی به سوی من
[M2]بر کف‌ گرفته ساغر و بر لب نهاده جام
[B][M1]تو باده نوش کرده و من گفته مر تورا
[M2]یا ایّها الغَزال تَنشا لَکَ المدام
[A]
[B][M1]خبرت هست که در آرزوی روی توام
[M2]وز غم و فرقت تو تافته چون موی توام
[B][M1]خسته هجر تو و سوخته عشق توام
[M2]عاشق موی تو و شیفتهٔ روی توام
[B][M1]بوی تو باد سحرگه به من آرد صنما
[M2]بندهٔ باد سحرگه ز پی بوی توام
[B][M1]به سر تو که برم عهد وفای تو به سر
[M2]تا بدانی که هواخواه و هواجوی توام
[A]
[B][M1]بس‌که من دل را به‌دام عشق خوبان بسته‌ام
[M2]از نشاط روی ایشان توبه‌ها بشکسته‌ام
[B][M1]جسته‌ام او را که او را دیده تیر انداخته است
[M2]تا دل و جان را به تیر غمزهٔ او خسته‌ام
[B][M1]هرکجا سوزنده‌ای را دیده‌ام چون خویشتن
[M2]دوستی را دامن اندر دامن او بسته‌ام
[B][M1]دوستانم بر سرکارند در بازار عشق
[M2]من چو معزولان چرا درگوشهٔ بنشسته‌ام
[B][M1]گر به ظاهر بنگری درکار من‌گویی مگر
[M2]با سلامت همنشین و از خصومت رسته‌ام
[B][M1]این سلامت راکه من دارم ملامت در قفاست
[M2]تا نپنداری که از دام ملامت جسته‌ام
[B][M1]نوک خار هجر این یاران مشکین موی را
[M2]از جفای دوستان در دیدگان بشکسته‌ام
[A]
[B][M1]از غم عشقت نگارا دیده پرخون‌کرده‌ام
[M2]تا رخ و عارض زخون دیده گلگون کرده‌ام
[B][M1]ای بسا شبها که من از آرزوی روی تو
[M2]از سرشک دیده کویت را چو جیحون ‌کرده‌ام
[B][M1]خون من خواهی‌که ریزی بی‌گناهان هر زمان
[M2]تو چه پنداری که من در عاشقی چون‌ کرده‌ام
[B][M1]دوش وقت نیمشب پیش خدا از جورتو
[M2]صدهزار افغان و فریاد از تو افزون کرده‌ام
[B][M1]تا غم عشق تو اندر طبع من محکم شدست
[M2]مهر روی دیگران از طبع بیرون کرده‌ام
[A]
[B][M1]مشکن صنما عهد که من توبه شکستم
[M2]وز بهر تو درکنج خرابات نشستم
[B][M1]اندر صف خورشید پرستان شدم اینک
[M2]زیراکه میان سخت به زنّار ببستم
[B][M1]پیش تو برم سجده میان بسته به زنّار
[M2]تا خلق بدانند که خورشید پرستم
[B][M1]بندم کن و حدّم بزن ای شحنهٔ خوبان
[M2]کز هجر تو دیوانه و از عشق تو مستم
[B][M1]از مستی و دیوانگی من چه گریزی
[M2]کز تو گذرم نیست بهرحال که هستم
[A]
[B][M1]تا دلم بستدی ای ماه و ندادی دادم
[M2]کشتهٔ عشق شدم راز نهان بگشادم
[B][M1]سرد بردی دلم از عاشقی و جستن عشق
[M2]لاجرم زود شدم عاشق و گرم افتادم
[B][M1]پدر و مادر من بنده نبودند تو را
[M2]من تو را بنده شدم‌ گرچه به اصل آزادم
[B][M1]هر شبی بر سر کوی تو برآرم فریاد
[M2]نکنی رحمت و یکشب نرسی فریادم
[B][M1]من به یک روز تو را یادکنم سیصد بار
[M2]تو به صد روز بیک بار نیاری یادم
[B][M1]تا تو را نالهٔ زیردست و مرا نالهٔ زار
[M2]تو به‌ کف باده همی‌ گیری و من بر بادم
[B][M1]گر به دنیا و به دین مرد همی‌ گیرد نام
[M2]دین و دنیا به سرکار تو اندر دادم
[A]
[B][M1]دلم را یاری از یاری ندیدم
[M2]غمم را هیچ غمخواری ندیدم
[B][M1]به قاف عشق بر سیمرغ شادی
[M2]اگر دیدی تو من باری ندیدم
[B][M1]امید راحتی اندر که بندم
[M2]کزو در حال آزاری ندیدم
[B][M1]دلم را با دهانت کاری افتاد
[M2]کز آن در بسته‌تر کاری ندیدم
[B][M1]به هر بادی شود زلف تو از جای
[M2]به سان او سبکباری ندیدم
[A]
[B][M1]کرانه گیرم تا خود ز عشق باز کنم
[M2]در خصومت بر خویشتن فراز کنم
[B][M1]زعشق دوست بدین عشق و دوستی که منم
[M2]نه ممکن است‌ که من خود زعشق باز کنم
[B][M1]زیاد روی خداوند آن دو زلف سیاه
[M2]چو نام عشق بود من سخن دراز کنم
[B][M1]گرش ببینم و دستم به زلف او نرسد
[M2]به چشم با سر زلفش ز دور راز کنم
[B][M1]نیوفتد سخنش در برابر سخنم
[M2]که او حدیث زناز و من از نیاز کنم
[A]
[B][M1]اگر یگانه شوی با تو دل یگانه‌کنم
[M2]زعشق و مهر دگر دلبران‌کرانه کنم
[B][M1]وگر جفا کنی و بگذری ز راه وفا
[M2]دو دیده تیر جفای تو را نشانه کنم
[B][M1]رمیده کرد زمن گردش زمانه تو را
[M2]بدین سبب گله ازگردش زمانه کنم
[B][M1]سیاه خال تو دانه است و تیره زلف تو دام
[M2]به دام بسته شوم ‌گر طمع به دانه کنم
[B][M1]به مجلسی که رفیقان نگاه دارندت
[M2]به چشم با تو سخن‌ گویم و بهانه کنم
[B][M1]چو ننگرند رفیقان نگه کنم سوی تو
[M2]چو بنگرند نگه سوی آستانه‌کنم
[B][M1]اگر چو مرغ برآرم زآرزوی تو پر
[M2]همه به کوی سرای تو آشیانه کنم
[A]
[B][M1]صنما ما ز ره دور و دراز آمده‌ایم
[M2]به‌سر کوی تو با درد و نیاز آمده‌ایم
[B][M1]گر ز نزدیک تو آهسته و هشیار شدیم
[M2]مست و آشفته به نزدیک تو بازآمده‌ایم
[B][M1]آمدستیم خریدار می و رود و سرود
[M2]نه فروشندهٔ تسبیح و نماز آمده‌ایم
[B][M1]یک زمان‌گرم‌کن از مستی ما مجلس خویش
[M2]که ز مستی بر توگرم فراز آمده‌ایم
[B][M1]گرچه در فرقت تو زار و نزاریم چو شمع
[M2]از پی سوزش و از بهرگداز آمده‌ایم
[B][M1]بر امید رخ زیبای تو هم با غم و رنج
[M2]همچنان است‌که با شادی و ناز آمده‌ایم
[B][M1]دست ما گر به‌ سر زلف درازت نرسد
[M2]با سر زلف تو از جور به راز آمده‌ایم
[B][M1]بینی آن زلف دراز تو که از راه دراز
[M2]ما به نظارهٔ آن زلف دراز آمده‌ایم
[B][M1]بود یک‌چند نشیب طلبت در ره ما
[M2]از نشیب طلب اکنون به فراز آمده‌ایم
[B][M1]توشه و ساز زدیدار تو خواهیم همی
[M2]گر به دیدار تو بی‌توشه و ساز آمده‌ایم
[A]
[B][M1]ای پسر ما دل ز تو برداشتیم
[M2]بار عشق تو به تو بگذاشتیم
[B][M1]تا تو ما را دوست از دل داشتی
[M2]ما تو را چون جان و دل پنداشتیم
[B][M1]چون تو برگشتی و دل برداشتی
[M2]از تو برگشتیم و دل برداشتیم
[B][M1]ما همین پنداشتیم از تو نخست
[M2]هم چنان آمد که ما پنداشتیم
[B][M1]تا کی از بدمهری و بیگانگی
[M2]ما تو را بیگانه‌وار انگاشتیم
[B][M1]چند از این قلاشی و ناداشتی
[M2]ما نه قلاشیم و نه ناداشتیم
[B][M1]مهر خرسندی کنون بر دل زدیم
[M2]تخم صبر اندر دل و جان کاشتیم
[B][M1]بر سرکوی تو خواندیم این غزل
[M2]رخت بر بستیم و دل برداشتیم
[A]
[B][M1]جانا کجا شدی‌ که ز بهر تو غم خوریم
[M2]هر ساعت از غمان تو آشفته دل‌تریم
[B][M1]لیلی دیگری تو به خوبی و دلبری
[M2]ما در غم فراق تو مجنون دیگریم
[B][M1]ما را به عشقت اندر بیکار شد دو دست
[M2]یک دست بر دلیم و دگردست بر سریم
[A]
[B][M1]تا دل بود ای دلبر تا جان بود ای جانان
[M2]با مهر تو دارم دل با عشق تو دارم جان
[B][M1]گر دل ببری شاید زیرا که تویی دلبر
[M2]ور جان ببری زیبد زیرا که تویی جانان
[B][M1]هوش از همه بستانی چون غمزه‌ کنی ناوک
[M2]گوی از همه بربایی چون زلف‌ کنی چوگان
[B][M1]هرچندکه سلطانم آخر به تو محتاجم
[M2]چون عشق پدید آید محتاج شود سلطان
[A]
[B][M1]به شب از داغ هجر تو نمیدانم غنود ای‌جان
[M2]که‌ درد و داغ هجران‌ تو خواب از من ربود ای‌ جان
[B][M1]زبهر دیدن رویت چو باشم بر سرکویت
[M2]خروش پاسبان تو به جان باید شنود ای جان
[B][M1]به باغ صحبت وصلت بکشتم تخم امیدت
[M2]کنون آمد به‌ بر تخمم‌ کسی دیگر درود ای جان
[B][M1]مرا شادی رخسار تو باشد هرکجا باشم
[M2]چو رخسارت نبینم من ندانم شاد بود ای جان
[B][M1]همی آتش زنی بر جان من تا از تو بگریزم
[M2]مرا زین آتش سوزان بسوزی تار و پود ای جان
[A]
[B][M1]بربود روزگار تو را از کنار من
[M2]وز تن ببرد داغ فراقت قرار من
[B][M1]جفت دگر کسی و غمان تو جفت من
[M2]یار دگر کسی و فراق تو یار من
[B][M1]تو شادمانه جای دگر بر مراد خویش
[M2]وینجا به جان رسیده زعشق تو کار من
[B][M1]تا از کنار من تو کرانه گرفته‌ای
[M2]بی‌خون دل نبود زمانی کنار من
[B][M1]هر جایگاه که روزی با تو نشسته‌ام
[M2]آن جایگه شدست‌ کنون غمگسار من
[A]
[B][M1]بار دیگر باز گرم افتادم اندر کار او
[M2]باز نشکیبم همی یکساعت از دیدار او
[B][M1]گر مرا بینی عجب مانی فرو درکار من
[M2]تا دگر باره چرا عاجز شدم درکار او
[B][M1]هر شبی‌ گویم‌ که مهمان آرمش ا‌برخوان‌ا خویش
[M2]تا مگرگیرم زمانی بهره ازگفتار او
[B][M1]بازگویم کز دو چشم من جهان پرگل شود
[M2]چون زمین پرگل شود مشکل شود رفتار او
[A]
[B][M1]جانا جفا نکردم هرگز به جای تو
[M2]کارم به جان رسید زجور و جفای تو
[B][M1]هرچند جز جفا نکنی تو به جای من
[M2]حقا که جز وفا نکنم من به جای تو
[B][M1]دل برده‌ای اگر ببری جان روا بود
[M2]زیرا که جان نخواهم جز از برای تو
[B][M1]ور صد هزار جان بودای دوست مرمرا
[M2]من وقف کرده‌ام به دعا و ثنای تو
[B][M1]من بی‌رضای تو نکنم عیش در بهشت
[M2]حاشا که دوزخ است مرا بی‌رضای تو
[B][M1]هر روز بر امید جمالت هزار بار
[M2]سجده‌کنم به‌ پیش سریر و سرای تو
[A]
[B][M1]عمری گذاشتم صنما در وفای تو
[M2]وز صد هزارگونه‌ کشیدم جفای تو
[B][M1]آن چیست از جفا که نکردی به جای من
[M2]وان چیست از وفا که نکردم به جای تو
[B][M1]مسکین دلم‌گر از تو کشیدست صد جفا
[M2]یک دم زدن سُتُه نشدست از وفای تو
[B][M1]گویند مردمان که بود ذره در هوا
[M2]من لاجرم چو ذره شدم در هوای تو
[B][M1]در عشق تو بنالم از چشم خویشتن
[M2]کاین چشم من فکند مرا در بلای تو
[A]
[B][M1]ای خوبتر ز یوسف ز این خوبتر مشو
[M2]از چشم بد بترس و زخانه به در مشو
[B][M1]یارت منم ز عالم و جایت دل من است
[M2]یار دگر مگیر وبه جای دگر مشو
[B][M1]گر خواستی ز حسن همی پایهٔ بلند
[M2]بر آسمان رسیدی ازین پیشتر مشو
[B][M1]بد بودی آن زمان که ندادمت هیج پند
[M2]اکنون‌ که پند دادمت از بد بتر مشو
[A]
[B][M1]کی نهم روی دگرباره بر آن روی چو ماه
[M2]کی زنم دست دگرباره در آن زلف سیاه
[B][M1]بروم روی بر آن روی نهم کامد وقت
[M2]بشوم دست بدان زلف زنم کامد گاه
[B][M1]ای پسر چند کنم بی‌لب خندان تو صبر
[M2]وی صنم چندکشم در غم هجران تو آه
[B][M1]چند دارم ز پی وعده تو گوش به در
[M2]چند دارم زپی رقعهٔ تو چشم به‌راه
[B][M1]هست پیوسته تورا خواب در آن چشم دژم
[M2]هست همواره تورا تاب در آن زلف دو تاه
[B][M1]خواب در چشم به‌من درنگری روزبروز
[M2]تاب در زلف به‌من درگذری ماه به‌ماه
[B][M1]اشک من لؤلؤ و یاقوت شود چون تو به من
[M2]با کلاه و کمر از دورکنی ژرف نگاه
[A]
[B][M1]ای آفتاب یغما ای خَلُّخی نژاده
[M2]هم ترک ماه رویی هم حور ماه زاده
[B][M1]هستی به مهر و خدمت استاده و نشسته
[M2]هم در دلم نشسته هم پیشم ایستاده
[B][M1]گه راز من‌گشایی زان زلفکان بسته
[M2]گه اشک من‌گشایی زان دو لب‌گشاده
[B][M1]تو سیم ساده داری در زیر مشک سوده
[M2]من لعل سوده دارم بر روی سیم ساده
[B][M1]گر بی تو شادی آرم یارم مباد شادی
[M2]ور بی‌تو باده نوشم نوشم مباد باده
[B][M1]دارم ز دست عشقت دو دست بر سر و دل
[M2]بر سر یکی فکنده بر دل یکی نهاده
[B][M1]از دیده آب ریزم وز دل فروزم آتش
[M2]با هر دو چیز هستم خرمن به باد داده
[B][M1]دیدم بسی عجایب زین طرفه‌تر ندیدم
[M2]چشمی پرآب و آتش بر خرمن اوفتاده
[A]
[B][M1]سنبل است آنکه تو از لاله برانگیخته‌ای
[M2]یا بنفشه است‌ که بر طرف چمن ریخته‌ای
[B][M1]یا بر آن عزم‌ که اسلام مرا کفر کنی
[M2]پرده کفر ز اسلام در آویخته‌ای
[B][M1]ای برآمیخته هر روز یکی رنگ دگر
[M2]این چه رنگ است که امروز بر آمیخته‌ای
[B][M1]تا که بر لعل و شکر بیخته‌ای‌ گرد عبیر
[M2]خاک بر روی همه خسته‌دلان بیخته‌ای
[B][M1]چه بلایی تو که از بهر تبه کردن دل
[M2]روی بنموده و دل برده و بگریخته‌ای
[B][M1]نه همانا که به صد سال توانند نشاند
[M2]این خصومت که تو امسال برانگیخته‌ای
[A]
[B][M1]ختنی‌وار رخ خوب بیاراسته‌ای
[M2]چگلی‌وار سر زلف بپیراسته‌ای
[B][M1]این همه صنعت و آرایش و پیرایش چیست
[M2]گرنه آشوب و بلای دل من خواسته‌ای
[B][M1]باغبانی ز که آموخته‌ای جان پدر
[M2]که سمن برگ به شمشاد بیاراسته‌ای
[B][M1]گر بود خواسته و عمر گرانمایه و خوش
[M2]خوشتر از عمر گرانمایه و از خواسته‌ای
[B][M1]همه قصد تو به تاراج دل و جان من است
[M2]بامدادان مگر از خانه مرا خواسته‌ای
[A]
[B][M1]آن روی به نیکویی خورشید جهانستی
[M2]وان یار به‌ زیبایی چون حور جنانستی
[B][M1]خونخواره دو چشم او چون در نگرد شاید
[M2]گویی‌ که دو جادو را آهنگ به‌ جانستی
[B][M1]گر راز دو زلفینش ایام بدانستی
[M2]شوریده شدی عالم خورشید نهان استی
[B][M1]کافر بشدی مؤمن, مؤمن بشدی مرتد
[M2]گر راه وصال او بر خلق بیانستی
[B][M1]ور قیصر رومی را زنار رفیقستی
[M2]راهش نشدی پنهان عیبش نه عیانستی
[B][M1]ور نعرهٔ مستان را در هجر خطر بودی
[M2]دایم رقم دولت سروی و بنانستی
[B][M1]گر زخم فراق او بر کوه گذر کردی
[M2]کُه را به جهان اندر چون موی میانستی
[A]
[B][M1]بامدادان راست‌ گو تا رخ‌ کرا آراستی
[M2]وز خمار و خواب دوشینه کجا برخاستی
[B][M1]گر نه آشوب مرا برخاستی از خواب خوش
[M2]زلف جان آشوب پس بر گل چرا پیراستی
[B][M1]من ز یزدان دوش دیدارت به‌ حاجت خواستم
[M2]تو چرا امروز آشوب دل من خواستی
[B][M1]بی‌مشاطه آینه بنهادی اندر بیش روی
[M2]خویشتن را چون عروس جلوگی آراستی
[B][M1]پیشه کردی بامدادان ساحری و دلبری
[M2]دلبری در جیب داری ساحری در آستی
[B][M1]ای مه ناکاسته تا نور بفزایی همی
[M2]ماه و مهر تو نگیرد در دل من‌ کاستی
[B][M1]من همه مهر تو جستم تو جفای من مجوی
[M2]با تو کردم راستی با من مکن ناراستی
[A]
[B][M1]گر یار نگارینم در من نگرانستی
[M2]بار غم و رنج او بر من نه‌ گرانستی
[B][M1]ور غمزهٔ غمارش رازش نگشادستی
[M2]از خلق جهان رازم همواره نهانستی
[B][M1]گویی چو بهشتستی آراسته و خرم
[M2]گر دوست به کوی من گه‌گه گذرانستی
[B][M1]ای کاش که قوت من بودی ز دو یاقوتش
[M2]تا بر سر او چشمم یاقوت نشانستی
[B][M1]ای کاش که از بزمم غایب نشدی هرگز
[M2]تا بزم من از رویش چون لاله ستانستی
[B][M1]رخسار چو ماه او بگرفت ز خط هاله
[M2]گر مه نگرفتستی آن خط نه چنانستی
[A]
[B][M1]نگارا تو دلبند و زیبا نگاری
[M2]پسندیده ترکی و شایسته یاری
[B][M1]نبودست حور و پری آشکارا
[M2]تو این هردویی پس چرا آشکاری
[B][M1]ز عشق تو بحر محیط است چشمم
[M2]تو در بحر چون لؤلؤ شاهواری
[B][M1]به شب دیده بر ماه و پروین‌ گمارم
[M2]چو تو لشکر هجر بر من‌ گماری
[B][M1]دو جان و دو دل داری و چون دل و جان
[M2]منم بی‌دل و جان‌ که تو هر دو داری
[A]
[B][M1]کافر بچه‌ای سنگدل آوردهٔ غازی
[M2]دلهای مسلمانان بربوده به‌ بازی
[B][M1]شد در صفت حیلت بازی دل او سخت
[M2]تا سست کند قاعدهٔ ملت تازی
[B][M1]هر توبه‌ که دیدیم در اسلام حقیقی است
[M2]در عشق همان توبه شد امروز مجازی
[B][M1]سوگند خورم‌ کز دل و جان بندهٔ اویم
[M2]هرچند که هرگز نکند بنده نوازی
[B][M1]اندر صف خوبان پری چهره چنان است
[M2]کاندر صف شمشیر زنان حیدر غازی
[B][M1]مسکین دل من هست همیشه به ‌کف او
[M2]گردان شده چون دف به کف حیدر رازی
[A]
[B][M1]بر من این رنج و غم آخر به سر آید روزی
[M2]لب من‌ بر لب آن خوش پسر آید روزی
[B][M1]گر چه دورم زبر یار بدان خرسندم
[M2]که مرا زو به سلامت خبر آید روزی
[B][M1]ضربت هجر همی خسته کند جان مرا
[M2]آه اگر ضربت او کارگر آید روزی
[B][M1]هر شبی قافلهٔ وصل ز من دورترست
[M2]آخر این قافله نزدیکتر آید روزی
[B][M1]ماه اقبال بر آید ز سر کوه مراد
[M2]گر نگارم ز سرکوی درآید روزی
[B][M1]آسمان گر نکشیدست قلم بر نامم
[M2]نامم از نامهٔ اقبال برآید روزی
[B][M1]راه برتافته از ره بره آید وقتی
[M2]نجم بگریخته از در به در آید روزی
[B][M1]دولت نیک مرا کشت بسی تخم امید
[M2]تخم دولت چو بکاری به بر آید روزی
[B][M1]در جهان دل نتوان بست‌ که نیک و بد هم
[M2]گرچه بسیار بپاید به سر آید روزی
[A]
[B][M1]آن‌ که از سنبل نقاب ارغوان آرد همی
[M2]عیش او بر چهرهٔ من زعفران کارد همی
[B][M1]هر کجا خواهم‌ که دریابم سبک دیدار او
[M2]باز یابم زو که با من سرگران دارد همی
[B][M1]ابر دیدستی‌ که باران بارد اندر نوبهار
[M2]دیدهٔ من خون دل را همچنان بارد همی
[B][M1]تا گل وصلش فرو پژمرده در باغ دلم
[M2]خار هجرانش مرا در دیدگان خارد همی
[B][M1]روزگار و کار من در وصل او آمد بسر
[M2]روزگار هجر او کارم به‌ جان آرد همی
[A]
[B][M1]آن صنم‌ کاندر دو لب تنگ شکر دارد همی
[M2]بر سر سرو روان شمس و قمر دارد همی
[B][M1]حلقه‌های زلف او عمدا کند زیر و زبر
[M2]تا دل و جان‌مرا زیرو زیردارد همی
[B][M1]تلخ‌ گفتار است و شیرین لب نگارین روی من
[M2]وین عجب بنگر که زهر اندر شکر دارد همی
[B][M1]آیت و اللیل بر خواند همی شمس الضحاش
[M2]تا نقاب از آیت وَالْفَجر بردارد همی
[B][M1]آتش عشقش ببرده است آب رویم تا مرا
[M2]لب از آتش خشک‌ و چشم از آب تر دارد همی
[B][M1]گر نخواهد تا غنی‌ گردد ز سیم و زر چرا
[M2]اشک من چون سیم ‌و رخسارم چو زر دارد همی
[A]
[B][M1]ای ترک زبهر تو دلی دارم و جانی
[M2]ور هر دو بخواهی به‌ تو بخشم به زمانی
[B][M1]با چون تو بتی زشت بود گر چو منی را
[M2]تیمار دلی باشد و اندیشهٔ جانی
[B][M1]از کوچکی ای بت که دهان داری گفتم
[M2]آن غالیه‌دان است همانا نه دهانی
[B][M1]وز لاغری ای بت که دهان داری گویم
[M2]آن سیمین کلک است همانا نه میانی
[B][M1]نه نه‌ که به آن سان‌ که میان و دهن توست
[M2]من بنده‌ام ازکلکی و از غالیه دانی
[B][M1]باد آید و از حلقهٔ زلفین تو هر شب
[M2]بر لاله ستان تو کند مشک فشانی
[B][M1]شادند همه شهر به‌دیدار تو امروز
[M2]حقا که چنین است و در این نیست گمانی
[A]
[B][M1]دوست دارم که برآشوبی و بیداد کنی
[M2]شادیی ‌کن ‌که مرا با غم و فریاد کنی
[B][M1]زاتش عشق چو پولاد بتابی دل من
[M2]پس دل خویش چو ناتافته پولاد کنی
[B][M1]به‌تو ای طرفهٔ بغداد نه زان دادم دل
[M2]که تو از دیدهٔ من دجلهٔ بغداد کنی
[B][M1]بندهٔ روی چو ماهت نه از آن شرط شدم
[M2]که مرا بیهده بفروشی و آزاد کنی
[B][M1]بندهٔ روی توام عاشق بیداد توام
[M2]بنده‌تر گردم و عاشقتر اگر داد کنی
[A]
[B][M1]آه ازین کودکان مشکین موی
[M2]آه ازین دلبران زیباروی
[B][M1]رخ ایشان چو لاله بر سر کوه
[M2]قد ایشان چو سرو بر لب جوی
[B][M1]عالم از رنگ و بویشان چو نگار
[M2]چون گل و چون ‌سمن به ‌روی و به ‌بوی
[B][M1]گاه تن را جدا کنند از جان
[M2]گاه زن را جدا کنند از شوی
[B][M1]زلف ایشان به‌سان چوگان است
[M2]دل مسکین من چو گردان گوی
[B][M1]چون من مستمند مسکین دل
[M2]هر یکی را هزار بر سر کوی
[B][M1]گرچه در عشقشان چو موی شدم
[M2]در غزلشان همی شکافم موی
[END]