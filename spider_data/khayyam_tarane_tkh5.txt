[START][A]
[B][M1]از تن چو برفت جان پاک من و تو،
[M2]خشتی دو نهند بر مَغاکِ من و تو؛
[B][M1]و آنگه زِ برایِ خشتِ گورِ دگران،
[M2]در کالبدی کشند خاکِ من و تو.
[A]
[B][M1]* هر ذره که بر روی زمینی بوده‌است،
[M2]خورشید‌رُخی، زُهره‌جَبینی بوده‌است،
[B][M1]گَرْد از رخِ آستین به آزَرْم فشان،
[M2]کان هم رخِ خوب نازنینی بوده‌است.
[A]
[B][M1]ای پیرِ خردمند پِگَهْ‌تر برخیز،
[M2]وان کودکِ خاک‌بیز را بنگر تیز،
[B][M1]پندش ده و گو که، نرم‌نرمک می‌بیز،
[M2]مغزِ سرِ کیقباد و چشمِ پرویز!
[A]
[B][M1]بنگر ز صبا دامن گل چاک شده،
[M2]بلبل ز جمال گُل طَرَبناک شده؛
[B][M1]در سایهٔ گل نشین که بسیار این گل،
[M2]از خاک برآمده‌است و در خاک شده!
[A]
[B][M1]ابر آمد و زار بر سرِ سبزه گریست،
[M2]بی بادهٔ گُلرنگ نمی‌شاید زیست؛
[B][M1]این سبزه که امروز تماشاگه ماست،
[M2]تا سبزهٔ خاک ما تماشاگه کیست!
[A]
[B][M1]چون ابر به نوروز رخِ لاله بشست،
[M2]بر خیز و به جامِ باده کن عزمِ درست،
[B][M1]کاین سبزه که امروز تماشاگه توست،
[M2]فردا همه از خاک تو برخواهد رُسْت!
[A]
[B][M1]هر سبزه که بر کنار جویی رُسته‌است،
[M2]گویی ز لبِ فرشته‌خویی رسته‌است؛
[B][M1]پا بر سر هر سبزه به خواری ننهی،
[M2]کان سبزه ز خاک لاله‌رویی رسته‌است.
[A]
[B][M1]می خور که فلک بهر هلاک من و تو،
[M2]قصدی دارد به جانِ پاک من و تو؛
[B][M1]در سبزه نشین و میِ روشن می‌خور؛
[M2]کاین سبزه بسی دمد ز خاک من و تو!
[A]
[B][M1]دیدم به سرِ عمارتی مردی فرد،
[M2]کاو گِل به لگد می‌زد و خوارش می‌کرد،
[B][M1]وان گِل به زبانِ حال با او می‌گفت:
[M2]ساکن، که چو من بسی لگد خواهی‌خورد!
[A]
[B][M1]بردار پیاله و سبو ای دل‌جو،
[M2]برگَرْد به گِردِ سبزه‌زار و لبِ جو؛
[B][M1]کاین چرخ بسی قَدّ‌ِ بُتانِ مَهْرو،
[M2]صد بار پیاله کرد و صد بار سبو!
[A]
[B][M1]بر سنگ زدم دوش سبوی کاشی،
[M2]سرمست بدم چو کردم این اوباشی؛
[B][M1]با من به زبانِ حال می‌گفت سبو:
[M2]من چون تو بُدَم، تو نیز چون من باشی!
[A]
[B][M1]زان کوزهٔ میْ که نیست در وی ضرری،
[M2]پُر کن قَدَحی بخور، به من دِهْ دگری،
[B][M1]زان پیشتر ای پسر که دررَهْگُذری،
[M2]خاک من و تو کوزه کند کوزه‌گری.
[A]
[B][M1]* بر کوزه‌گری پریر کردم گذری،
[M2]از خاک همی‌نمود هر دَم هنری؛
[B][M1]من دیدم اگر ندید هر بی‌بصری،
[M2]خاک پدرم در کف هر کوزه‌گری.
[A]
[B][M1]* هان کوزه‌گرا بپای اگر هشیاری،
[M2]تا چند کنی بر گِل مردم خواری؟
[B][M1]انگشتِ فریدون و کَفِ کیخسرو،
[M2]برچرخ نهاده‌ای، چه می‌پنداری؟
[A]
[B][M1]در کارگه کوزه‌گری کردم رای،
[M2]بر پلهٔ چرخ دیدم استاد به‌پای،
[B][M1]می‌کرد دلیر کوزه را دسته و سر،
[M2]از کَلّهٔ پادشاه و از دست گدای!
[A]
[B][M1]این کوزه چو من عاشق زاری بوده‌است،
[M2]در بندِ سرِ زلفِ نگاری بوده‌است؛
[B][M1]این دسته که بر گردن او می‌بینی:
[M2]دستی است که بر گردن یاری بوده‌است!
[A]
[B][M1]در کارگهِ کوزه‌گری بودم دوش،
[M2]دیدم دو هزار کوزه گویا و خموش؛
[B][M1]هر یک به زبانِ حال با من گفتند:
[M2]«کو کوزه‌گر و کوزه‌خر و کوزه‌فروش؟»
[END]