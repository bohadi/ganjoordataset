[START][A]
[B][M1]معشوق ازل که هر که دل بست بدو
[M2]پیوند ز خود گسست و پیوست بدو
[B][M1]هستی همه زوست بلکه هستی همه اوست
[M2]او هست به خویش و دیگران هست بدو
[A]
[B][M1]ای عشق که با هزار چون بی چونی
[M2]از هر چه گمان برند ازان بیرونی
[B][M1]هفتاد و دو ملت آنچه گفتند تو را
[M2]هستی همه و از همه هم افزونی
[A]
[B][M1]یارب برهان ز قید اسباب مرا
[M2]وز ربقه بندگی ارباب مرا
[B][M1]گر دولت یافت را نیم شایسته
[M2]محروم مکن ز درد نایاب مرا
[A]
[B][M1]سرچشمه محنت و طرب هر دو تویی
[M2]سرمایه راحت و تعب هر دو تویی
[B][M1]حاشا که کنم جز به تو نسبت کاری
[M2]زینسان که مسبب و سبب هر دو تویی
[A]
[B][M1]نی دفع عطش ز تشنگان آب کند
[M2]نی رفع کلال خفتگان خواب کند
[B][M1]حاشا که کند غیر مسبب کاری
[M2]لیکن ز پس پرده اسباب کند
[A]
[B][M1]گر بوی تو از باد سحر یافتمی
[M2]از دولت جاودان خبر یافتمی
[B][M1]ور بر درت امکان گذر یافتمی
[M2]اسباب سعادت همه دریافتمی
[A]
[B][M1]خواهیم به بستر هلاک افتادن
[M2]وز پایه عالی به مغاک افتادن
[B][M1]ناپخته هنوز میوه جان به کمال
[M2]خواهد ز درخت تن به خاک افتادن
[A]
[B][M1]دنیا که گرفت در دل و جان جایت
[M2]هان تا به بخیلی نکند رسوایت
[B][M1]آن را به کسی ده که بگیرد دستت
[M2]یا پیش سگی نه که نگیرد پایت
[A]
[B][M1]ای مه ز فروغ رایت افروخته چهر
[M2]بر رسم فدی گرد سرت گشته سپهر
[B][M1]افشان ز سحاب کرم آبی که دمد
[M2]از شوره زمین اهل کین سبزه مهر
[A]
[B][M1]زان گونه کز ابر آمدی برف به بار
[M2]امروز کند شکوفه را باد نثار
[B][M1]بین برف و شکوفه چه به هم می مانند
[M2]آن هست شکوفه دی این برف بهار
[A]
[B][M1]ای خوار و عزیز ری همه خاک رهت
[M2]روشن بصر اصفهان ز گرد سپهت
[B][M1]تبریز و عراق ساحت بارگهت
[M2]بر چهره فارس خال چتر سیهت
[A]
[B][M1]بی سود یقین دم زیانی می زن
[M2]بر گرد یقین تار گمانی می تن
[B][M1]مرگ است یقین چنانچه در قرآن است
[M2]باشد برسی به مرگ جانی می کن
[A]
[B][M1]خواجه که ندیده چشم کس خوانش را
[M2]نشکسته به دندان طمع نانش را
[B][M1]دریوزه گری خواست ز وی مشتی آرد
[M2]کرد آرد به زخم مشت دندانش را
[A]
[B][M1]ای خاک رهت سرمه روشن بصران
[M2]سوی تو روان به دیده صاحبنظران
[B][M1]ناید از ما شکسته یا بسته پران
[M2]جز سوی تو پرواز به بال دگران
[A]
[B][M1]ای دیده حقیقت جهان گذران
[M2]سوی تو به دیده ره سپر دیده وران
[B][M1]من هم لنگان از عقب رهسپران
[M2]می آیم و آن نیز به پای دگران
[A]
[B][M1]در خلوت تنگ تافت آن شیخ کرخ
[M2]بس گرم تنورکی شب از شوره و مخ
[B][M1]گویی که گشاد مالک اندر برزخ
[M2]در گور شقی دریچه ای از دوزخ
[A]
[B][M1]در حیز دهر برفی افتاد شگرف
[M2]خواهد شد ازان جهان یکی قلزم ژرف
[B][M1]خورشید غزاله نام نخجیرآسای
[M2]از کوه برآمد و فرو رفت به برف
[A]
[B][M1]آن گل که اجل به سینه چاک افکندش
[M2]صد رخنه به جان دردناک افکندش
[B][M1]چون نیم شکفت غنچه بشکافته سر
[M2]تیغ ستم خسان به خاک افکندش
[A]
[B][M1]دوران فلک نیست به ما راست هنوز
[M2]با ما در بند شور و غوغاست هنوز
[B][M1]بی جرم بریخت خون ما خسته دلان
[M2]وین طرفه که جرم از طرف ماست هنوز
[A]
[B][M1]از تیغ خسان اگرچه بیداد رسد
[M2]صد زخم ستم بر دل ناشاد رسد
[B][M1]خاموش کنم که دانم آخر روزی
[M2]خاموشان را خدا به فریاد رسد
[A]
[B][M1]ای کرده به بر قبای فیروزه چو گل
[M2]لاله ز تو در مقام دریوزه چو گل
[B][M1]دامن مکش از دست من امروز و مباش
[M2]مغرور به این جمال یکروزه چو گل
[A]
[B][M1]این خانه نه منزل نشاط است و طرب
[M2]هست از پی آنکه تا کشی رنج طلب
[B][M1]هم شب آری به روز و هم روز به شب
[M2]در کسب کمال نفس و تحصیل ادب
[A]
[B][M1]این کنج فراغت است و خلوتگه راز
[M2]اسباب حضور دل در او یافته ساز
[B][M1]بادا بر وی صد در جمعیت باز
[M2]درهای پریشانی ایام فراز
[A]
[B][M1]این نقش بدیع حیرت افزاینده
[M2]صد نادره غریب بنماینده
[B][M1]بادا منشور دولت پاینده
[M2]بر کار گذارنده و فرماینده
[A]
[B][M1]تا بر سر خود پات نبینم نروم
[M2]تا بر در خود جات نبینم نروم
[B][M1]بهر تو ز دیده منظری ساخته ام
[M2]در منظر خود تات نبینم نروم
[A]
[B][M1]رفتی سوی گشت و نامدی چونست این
[M2]یک هفته گذشت و نامدی چونست این
[B][M1]گفتی که چو هفته ای شود باز آیم
[M2]شد هفت تو هشت و نامدی چونست این
[A]
[B][M1]این شکل مدور که نه پایی نه سری
[M2]مانع بود از گزند هر کینه وری
[B][M1]گویا که دعای خلق گرد آمده است
[M2]وز سهم حوادث شده شه را سپری
[A]
[B][M1]گردون که پی پاس ز سهم خطرت
[M2]گردد شب و روز چون سپر گرد سرت
[B][M1]گر بتواند به میخ انجم دوزد
[M2]قبه صفت آفتاب را بر سپرت
[A]
[B][M1]ای در صف مردانگی از سست رگان
[M2]وی در ره دون همتی از تیزتگان
[B][M1]جز گرد عوانان نبود گشتن تو
[M2]تو سگ مگسی بلی عوانان چو سگان
[A]
[B][M1]عمری گفتم غذا ز کافور کنم
[M2]تا شهوت طبع را ز خود دور کنم
[B][M1]اکنون که بیاض شیب کافورم داد
[M2]از بی خردی میل سقنقور کنم
[A]
[B][M1]ای اشک که امشبم به رو افتادی
[M2]در صحبت جانان نه نکو افتادی
[B][M1]من بودم و یار و خلوت اکنون شده ام
[M2]حیران که تو از کجا فرو افتادی
[A]
[B][M1]بر حرف هنر خطی ز عیب اندرکش
[M2]وز روی یقین نقاب ریب اندرکش
[B][M1]پا در دامان و سر به جیب اندرکش
[M2]سر دل و جان به ستر غیب اندرکش
[A]
[B][M1]جامی روزی فلک به دادت برسد
[M2]وز بند زمانه صد گشادت برسد
[B][M1]پای از سر خویش و کرسی از زانو کن
[M2]تا دست به دامن مرادت برسد
[A]
[B][M1]جامی کمی زمانه از بیشی به
[M2]در کار جهان واپسی از پیشی به
[B][M1]در هر امری عاقبت اندیشی به
[M2]در عاقبت امور درویشی به
[A]
[B][M1]راه طلبم ز پای و پی خالی چند
[M2]بزم طربم ز نای و نی خالی چند
[B][M1]پیمانه من زمانه پر خواهد کرد
[M2]دستم ز قدح قدح ز می خالی چند
[A]
[B][M1]احمد که اجل به قتل او تیغ کشید
[M2]وز دهر بجز زهر شهادت نچشید
[B][M1]آورد خرد برون چو این نکته شنید
[M2]تاریخ وفات او ز مقتول شهید
[A]
[B][M1]دارم دلی از خون جگر مالامال
[M2]کو قاصد باد صبح یا پیک شمال
[B][M1]کز پیر بلادیده کنعان فراق
[M2]گوید خبری به یوسف مصر جمال
[A]
[B][M1]ای رشک شکر لب تو از لطف سخن
[M2]هر دم به تو نو امید یاران کهن
[B][M1]کامم ز لبت همیشه شیرین بوده ست
[M2]زابروی ترش کام مرا تلخ مکن
[A]
[B][M1]کی بنده ز لطف شاه خود بگریزد
[M2]وز مایه عز و جاه خود بگریزد
[B][M1]جز سایه او نیست پناه دگرش
[M2]حاشا که کس از پناه خود بگریزد
[A]
[B][M1]در راه طلب طالب و مطلوب نماند
[M2]در بزم طرب راغب و مرغوب نماند
[B][M1]نیل فلک از موج قضا طغیان کرد
[M2]در مصر بقا یوسف و یعقوب نماند
[A]
[B][M1]عمری دل من ز شوق یعقوب طپید
[M2]یعقوب برفت و روی یعقوب ندید
[B][M1]رنجی که به من از غم یعقوب رسید
[M2]هرگز یعقوب از غم یوسف نکشید
[A]
[B][M1]آب سخنم روان که می خواهم نیست
[M2]شایسته به هر زبان که می خواهم نیست
[B][M1]از گفت و شنید و خواندن آن هستم
[M2]شرمنده که آنچنان که می خواهم نیست
[A]
[B][M1]از سوزش سودای تو ای شاه فرید
[M2]دارم دل ریش را نمکسود قدید
[B][M1]هرچند بود جدید را ذوق دگر
[M2]ما را ز قدید تو بود ذوق جدید
[A]
[B][M1]آن مه که ز شاه قصه چون بنویسد
[M2]بر لوح سپهر نیلگون بنویسد
[B][M1]بادش چندان بقا که در سیرت او
[M2]صد دفتر تاریخ فزون بنویسد
[A]
[B][M1]گفتم به فلان که رنجت از مهمان چیست
[M2]هر نیم شبت ز دست او افغان چیست
[B][M1]گفتا که تو را زبان بدین جنبان چیست
[M2]سگ داند و کفشگر که در انبان چیست
[END]