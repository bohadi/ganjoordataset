[START][A]
[B][M1]بیا ساقی آن می که حال آورد[M2]کرامت فزاید کمال آورد
[B][M1]به من ده که بس بی‌دل افتاده‌ام[M2]وز این هر دو بی‌حاصل افتاده‌ام
[B][M1]بیا ساقی آن می که عکسش ز جام[M2]به کیخسرو و جم فرستد پیام
[B][M1]بده تا بگویم به آواز نی[M2]که جمشید کی بود و کاووس کی
[B][M1]بیا ساقی آن کیمیای فتوح[M2]که با گنج قارون دهد عمر نوح
[B][M1]بده تا به رویت گشایند باز[M2]در کامرانی و عمر دراز
[B][M1]بده ساقی آن می کز او جام جم[M2]زند لاف بینایی اندر عدم
[B][M1]به من ده که گردم به تایید جام[M2]چو جم آگه از سر عالم تمام
[B][M1]دم از سیر این دیر دیرینه زن[M2]صلایی به شاهان پیشینه زن
[B][M1]همان منزل است این جهان خراب[M2]که دیده‌ست ایوان افراسیاب
[B][M1]کجا رای پیران لشکرکشش[M2]کجا شیده آن ترک خنجرکشش
[B][M1]نه تنها شد ایوان و قصرش به باد[M2]که کس دخمه نیزش ندارد به یاد
[B][M1]همان مرحله‌ست این بیابان دور[M2]که گم شد در او لشکر سلم و تور
[B][M1]بده ساقی آن می که عکسش ز جام[M2]به کیخسرو و جم فرستد پیام
[B][M1]چه خوش گفت جمشید با تاج و گنج[M2]که یک جو نیرزد سرای سپنج
[B][M1]بیا ساقی آن آتش تابناک[M2]که زردشت می‌جویدش زیر خاک
[B][M1]به من ده که در کیش رندان مست[M2]چه آتش‌پرست و چه دنیاپرست
[B][M1]بیا ساقی آن بکر مستور مست[M2]که اندر خرابات دارد نشست
[B][M1]به من ده که بدنام خواهم شدن[M2]خراب می و جام خواهم شدن
[B][M1]بیا ساقی آن آب اندیشه‌سوز[M2]که گر شیر نوشد شود بیشه‌سوز
[B][M1]بده تا روم بر فلک شیر گیر[M2]به هم بر زنم دام این گرگ پیر
[B][M1]بیا ساقی آن می که حور بهشت[M2]عبیر ملایک در آن می سرشت
[B][M1]بده تا بخوری در آتش کنم[M2]مشام خرد تا ابد خوش کنم
[B][M1]بده ساقی آن می که شاهی دهد[M2]به پاکی او دل گواهی دهد
[B][M1]می‌ام ده مگر گردم از عیب پاک[M2]بر آرم به عشرت سری زین مغاک
[B][M1]چو شد باغ روحانیان مسکنم[M2]در اینجا چرا تخته‌بند تنم
[B][M1]شرابم ده و روی دولت ببین[M2]خرابم کن و گنج حکمت ببین
[B][M1]من آنم که چون جام گیرم به دست[M2]ببینم در آن آینه هر چه هست
[B][M1]به مستی دم پادشاهی زنم[M2]دم خسروی در گدایی زنم
[B][M1]به مستی توان در اسرار سفت[M2]که در بیخودی راز نتوان نهفت
[B][M1]که حافظ چو مستانه سازد سرود[M2]ز چرخش دهد زهره آواز رود
[B][M1]مغنی کجایی به گلبانگ رود[M2]به یاد آور آن خسروانی سرود
[B][M1]که تا وجد را کارسازی کنم[M2]به رقص آیم و خرقه‌بازی کنم
[B][M1]به اقبال دارای دیهیم و تخت[M2]بهین میوهٔ خسروانی درخت
[B][M1]خدیو زمین پادشاه زمان[M2]مه برج دولت شه کامران
[B][M1]که تمکین اورنگ شاهی از اوست[M2]تن آسایش مرغ و ماهی از اوست
[B][M1]فروغ دل و دیدهٔ مقبلان[M2]ولی نعمت جان صاحبدلان
[B][M1]الا ای همای همایون نظر[M2]خجسته سروش مبارک خبر
[B][M1]فلک را گهر در صدف چون تو نیست[M2]فریدون و جم را خلف چون تو نیست
[B][M1]به جای سکندر بمان سالها[M2]به دانادلی کشف کن حالها
[B][M1]سر فتنه دارد دگر روزگار[M2]من و مستی و فتنهٔ چشم یار
[B][M1]یکی تیغ داند زدن روز کار[M2]یکی را قلمزن کند روزگار
[B][M1]مغنی بزن آن نوآیین سرود[M2]بگو با حریفان به آواز رود
[B][M1]مرا با عدو عاقبت فرصت است[M2]که از آسمان مژدهٔ نصرت است
[B][M1]مغنی نوای طرب ساز کن[M2]به قول وغزل قصه آغاز کن
[B][M1]که بار غمم بر زمین دوخت پای[M2]به ضرب اصولم برآور ز جای
[B][M1]مغنی نوایی به گلبانگ رود[M2]بگوی و بزن خسروانی سرود
[B][M1]روان بزرگان ز خود شاد کن[M2]ز پرویز و از باربد یاد کن
[B][M1]مغنی از آن پرده نقشی بیار[M2]ببین تا چه گفت از درون پرده‌دار
[B][M1]چنان برکش آواز خنیاگری[M2]که ناهید چنگی به رقص آوری
[B][M1]رهی زن که صوفی به حالت رود[M2]به مستی وصلش حوالت رود
[B][M1]مغنی دف و چنگ را ساز ده[M2]به آیین خوش نغمه آواز ده
[B][M1]فریب جهان قصهٔ روشن است[M2]ببین تا چه زاید شب آبستن است
[B][M1]مغنی ملولم دوتایی بزن[M2]به یکتایی او که تایی بزن
[B][M1]همی‌بینم از دور گردون شگفت[M2]ندانم که را خاک خواهد گرفت
[B][M1]دگر رند مغ آتشی میزند[M2]ندانم چراغ که بر می‌کند
[B][M1]در این خونفشان عرصهٔ رستخیز[M2]تو خون صراحی و ساغر بریز
[B][M1]به مستان نوید سرودی فرست[M2]به یاران رفته درودی فرست
[END]