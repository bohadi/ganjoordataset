[START][A]
[B][M1]ای مگس‌، ای دشمن نوع بشر
[M2]ای همه از عقرب و افعی بتر
[B][M1]در ره و در خانه و صحرا و باغ
[M2]موجب دردسر و موی دماغ
[B][M1]قصهٔ پتیاره و مرگ سیاه
[M2]قصهٔ تست ای عدوی کینه‌خواه
[B][M1]تاخته ناگه ز سوی آسمان
[M2]آخته بر صحت و امن و امان
[B][M1]آمده بی رخصت و پوزش ز در
[M2]بر سر هر مسندی افشانده پر
[B][M1]در شده بی‌رقعهٔ دعوت بخوان
[M2]خورده و برخاسته پیش از کسان
[B][M1]وز ره نامردمی و کین و قهر
[M2]بر سر هر طعمه‌ای افشانده زهر
[B][M1]رفته سوی مزبله و آلوده‌پای
[M2]آمده بر سفرهٔ خلق خدای
[B][M1]ریسته از پرخوری و کرده قی
[M2]کرده قی از بهر چه‌، ناخورده می
[B][M1]این همه پیش من و تو می‌کند
[M2]بر سر و ریش من تو می‌کند
[B][M1]ما و تو بگشوده بر این دیو، در
[M2]خانهٔ خود ساخته زیر و زبر
[B][M1]لیسد و بوسد لب فرزند ما
[M2]چهرهٔ نوباوهٔ دلبند ما
[B][M1]بر سر و دست و تن آن بیگناه
[M2]سالک و جوش آرد و زخم سیاه
[B][M1]حصبه و اسهال ره‌آورد او
[M2]هر دلی آزردهٔ یک درد او
[B][M1]فتنهٔ بیداری و کابوس خواب
[M2]زِر زِر او صیحهٔ دیو عذاب
[B][M1]دشمن اندیشه و خصم خیال
[M2]مایهٔ نکبت‌، سر وزر و وبال
[A]
[B][M1]بشنوی ار گفتهٔ پیر مغان
[M2]گیری ازین دیو چه آه و فغان
[B][M1]خلقتش از دیو شد این‌ شوم ذات
[M2]کشتن وی زان بود از واجبات
[B][M1]مؤبدی این قصهٔ خرفستران
[M2]گوید و بس نکتهٔ حکمت در آن
[B][M1]کیک و مله کژدم و مار و مگس
[M2]اشپش و زنبور و از این جنس بس
[B][M1]ساخته ز اندیشهٔ اهریمن‌اند
[M2]مایهٔ آزردن مرد و زن‌اند
[B][M1]وز پی اجر من و تو در شمار
[M2]داد بر این طایفه جان‌، کردگار
[B][M1]وین مگس آمد سر اهریمنان
[M2]خلقی از او بر سر و سینه‌زنان
[B][M1]عافیت از هیبت او در گریز
[M2]شیر نر از صدمت او اشگریز
[B][M1]عاجز از او آدمی و چارپا
[M2]تیره از او مسکن و صحن سرا
[B][M1]بر بشر از زلزله فتاک‌تر
[M2]وز سگ و گرک گله بی‌باک‌تر
[B][M1]چون سگ دیوانه و چون گرگ و مار
[M2]کشتن او فرض بر اهل دیار
[B][M1]وز سگ دیوانه و از مار و گرگ
[M2]زحمتش افزون‌تر و هولش بزرگ
[B][M1]در همه عمری سگ دیوانه‌ای
[M2]بینی و ماری شده از لانه‌ای
[B][M1]وین بتر از عقرب و مار و رطیل
[M2]حمله‌ور آید سوی ما، خیل‌خیل
[B][M1]پیشهٔ او کشتن اولاد ما است
[M2]کشتن او فرض بر افراد ماست
[A]
[B][M1]دعوت او مسکن پر چرک تست
[M2]مسکن پر چرک تو از شرک تست
[B][M1]پاکی و پاکیزگی از دین بود
[M2]مشرک و بیدین سگ چرکین بود
[B][M1]چون مگس از اهرمن آمد پدید
[M2]رغبت او جانب چرکی کشید
[B][M1]ریشهٔ ذات مگس اهریمنی است
[M2]خلقتش‌از ربمی‌و از ربمنی است
[B][M1]پاک زی و خانهٔ خود پاک دار
[M2]تا مگس از خان توگیرد فرار
[B][M1]گر همه خلق این عمل آسان کنند
[M2]ربشه‌اش ازکشور ایران کنند
[B][M1]کشور ایران شود آباد و پاک
[M2]می‌شود این جانور از بن هلاک
[B][M1]چون‌مگس‌ازکشور ماگشت دور
[M2]باگل وخاک وطن آغشت نور
[B][M1]خرمگس از پاکی کشور پرید
[M2]رشتهٔ بی‌باکی کافر برید
[B][M1]بهجت و نورانیت آید به کار
[M2]صحت و انسانیت آید به‌بار
[B][M1]صحت و انسانیت از خاصیت
[M2]دانش و دین آرد و حسن نیت
[B][M1]دانش و دین چون درکشور زنند
[M2]لشکر شیطان در دیگر زنند
[B][M1]وین مگس از لشکر شیطان بود
[M2]کشتن و تاراندنش آسان بود
[B][M1]ای پسر، این گفتهٔ نغز بهار
[M2]بشنو و برآن دل و همت کمار
[END]