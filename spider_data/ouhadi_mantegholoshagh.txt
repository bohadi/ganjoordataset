[START][A]
[B][M1]به نام آنکه ما را نام بخشید[M2]زبان را در فصاحت کام بخشید
[B][M1]به نور خود بر افروزندهٔ دل[M2]به نار بیدلی سوزندهٔ دل
[B][M1]سر هر نامه‌ای از نام او خوش[M2]جهان جان ز عکس جام او هوش
[B][M1]درود از ما، سلام از حضرت او[M2]دمادم بر رسول و عترت او
[B][M1]ابوالقاسم، که شد عالم طفیلش[M2]فلک دهلیز چاوشان خیلش
[A]
[B][M1]در آن ایام کز من دور شد بخت[M2]سراسر کار من بی‌نور شد سخت
[B][M1]مرا دولت ز خود پرتاب میکرد[M2]تنم پر تب، دلم پرتاب میکرد
[B][M1]در ایام جوانی پیر گشته[M2]چو عنقا رفته، عزلت گیر گشته
[B][M1]نه قوت را مجالی در مزاجم[M2]نه دانش را وقوفی درعلاجم
[B][M1]تب ربعم به سال اندر کشیده[M2]وز آن پشتم چو دال اندر کشیده
[B][M1]چه شبها اندرین معنی که گفتم![M2]نه خوردم دست میداد و نه خفتم
[B][M1]فلک بر من بدین سان دور میکرد[M2]چراغ دودهٔ علم وطهارت
[B][M1]گرامی گوهر دریای شاهی[M2]گزیده میوهٔ باغ الهی
[B][M1]وجیه دین و دولت شاه یوسف[M2]که دارد رتبت پنجاه یوسف
[B][M1]نصیرالدین طوسی را نبیره[M2]که عقل از خلقت او گشته خیره
[B][M1]به اصل ارباب دانش را خلف او[M2]نمودار بزرگان سلف او
[B][M1]زمین را از شکوهش زیب و زینست[M2]سرور خلق و سر الوالدینست
[B][M1]گر از آبای او محروم بودی[M2]« فهذالشبل من تلک الاسود»
[B][M1]جهانداری، که مانندش به عالم[M2]نزاید دودهٔ اولاد آدم
[B][M1]به پیروزی عزیز مصر بینش[M2]شکوه یوسفی اندر جبینش
[B][M1]چنین فرخنده‌ای، با آن مناقب[M2]میان انجمن چون نجم ثاقب
[B][M1]ز من ده نامه‌ای در خواست میکرد[M2]ز هر نوعی شفیعان راست میکرد
[B][M1]نشسته با رفیقانی، که بودش[M2]ز ناگه التماسی رخ نمودش
[B][M1]که ما چون همسران باهم نشینیم[M2]ز شعرت دفتری باید که بینیم
[B][M1]کهن افسانها لختی ترش گشت[M2]سخن چون کهنه شد خواننده کش گشت
[B][M1]درین فکرت نمیخواهیم رنجت[M2]برون کن رشتهٔ گوهر ز گنجت
[B][M1]دل از ده نامهای کهنه سیرست[M2]بگو ده نامه‌ای شیرین، که دیرست
[B][M1]حدیثی تازه کن از سینهٔ نو[M2]سماطی در کش از لوزینهٔ او
[B][M1]قلم در گفتهای دیگران کش[M2]ترا داریم، وقت دیگران خوش
[B][M1]نموداری برون کن، تا بداند[M2]که: صاحب قدرتی، هر کس که خواند
[B][M1]ز بهر نام خود ده نامه‌ای ساز[M2]محبت را نبویی جامه‌ای ساز
[B][M1]سخن چون شد ازو یکسر شنیده[M2]اجابت کردم و گفتم: به دیده
[B][M1]در آن عذری نیاوردم بر او[M2]چو دیدم سر دولت در سر او
[B][M1]اساس گفتن ده نامه کردم[M2]اشارت سوی نوک خامه کردم
[B][M1]به ذهنی تیره و طبعی فسرده[M2]دلی از محنت و اندوه مرده
[B][M1]بگفتم در محبت چند نامه[M2]که از ذوقش به سر میگشت خامه
[B][M1]به استظهار آن کو را چو خوانند[M2]بپوشند آن خطاهایی که دانند
[B][M1]مگر عذرم بزرگان در پذیرند[M2]بزرگان خرده بر خردان نگیرند
[B][M1]که گوید عیب او؟ خود گر بگوید[M2]کسی باید کزو بهتر بگوید
[B][M1]ز بستان ضمیر این لاله‌ای بود[M2]چو در تب گفته شد تبخاله‌ای بود
[A]
[B][M1]خداوندا، به ارواح بزرگان[M2]که یوسف را نگه داری ز گرگان
[B][M1]بزرگش دار در دانش چو یوسف[M2]عزیز مصر گردانش چو یوسف
[B][M1]برنجش را ز باد غم مکن پست[M2]به خواری دشمنانش را ببر دست
[B][M1]به پیش خواجه رونق بخش و نورش[M2]مدار از سایهٔ این خواجه دورش
[A]
[B][M1]جهان خالیست، من در گوشه زانم[M2]مروت قحط شد، بی‌توشه زانم
[B][M1]اگر بودی چنان چون بود ازین پیش[M2]بزرگی کو بدانستی کم از بیش
[B][M1]چرا بایستمی ده نامه گفتن؟[M2]چو خامان درد دل با خامه گفتن؟
[B][M1]کی از ده نامه‌ای نامم برآید؟[M2]ز هر بیهوده‌ای کامم بر آید؟
[B][M1]چو دریا پر گهر دارم ضمیری[M2]ولی گوهر نمیجوید امیری
[B][M1]چون ماه از طبع من خود نور پاشد[M2]نه او را مشتری باید که باشد؟
[B][M1]سخن را چون خریداری ندیدم[M2]به از ترک سخن کاری ندیدم
[B][M1]خرد دورست ازین بیهوده گفتن[M2]حدیث بوده و نابوده گفتن
[A]
[B][M1]ازین گفتن، خدایا، شرم دارم[M2]و زان حضرت به غایت شرمسارم
[B][M1]ز فیض خود دلم پر نور گردان[M2]زبانم را ز باطل دور گردان
[B][M1]ضمیرم را ز معنی بهره ور کن[M2]خیال فاسد از طبعم بدر کن
[B][M1]مرا توفیق نیکو بندگی ده[M2]دلم را زنده دار و زندگی ده
[B][M1]ز خود رایی تبه شد کار ما را[M2]خداوندا، به خود مگذار ما را
[B][M1]گناه هر که در عالم بیامرز[M2]و زان پس اوحدی را هم بیامرز
[A]
[B][M1]شنیدم کز هوسناکان جوانی[M2]به ناگه فتنه شد بر دلستانی
[B][M1]رخش زرد و تنش باریک میشد[M2]جهان بر چشم او تاریک میشد
[B][M1]شبی بیدار بود، از عشق نالان[M2]پریشان گشته چون آشفته حالان
[B][M1]دلش را آتش سودا برآشفت[M2]چو آتش تیزتر شد باد را گفت:
[A]
[B][M1]نسیم باد نوروزی، چه داری؟[M2]گذر کن سوی آن دلبر به یاری
[B][M1]نگار ماهرخ، ترک پریوش[M2]بت گل روی سیم اندام سرکش
[B][M1]فروغ نور چشم شهریاران[M2]چراغ خلوت شب زنده‌داران
[B][M1]نهال روضهٔ حسن و جوانی[M2]زلال فیض و آب زندگانی
[B][M1]چو دریابی تو آن رشک پری را[M2]نمودار بتان آزری را
[B][M1]فرو خوان قصهٔ دردم به گوشش[M2]نهان از طرهٔ عنبر فروشش
[B][M1]بگو او را به لطف از گفتهٔ من[M2]که: ای وصل تو بخت خفتهٔ من
[B][M1]کنون عمریست تا در بند آنم[M2]که روزی قصهٔ خود بر تو خوانم
[B][M1]دل ریشم به مهرت مبتلا شد[M2]ترا دید و گرفتار بلا شد
[B][M1]نمودی رخ، ربودی دل ز دستم[M2]کنون هستم بدانصورت که هستم
[B][M1]به پای خود در افتادم به دامت[M2]تو آزاد از منی، ای من غلامت
[B][M1]دل اندر روی رنگین تو بستم[M2]ندانم تا چه رنگ آید به دستم؟
[B][M1]تنم پرتاب و دل پرجوش تا کی؟[M2]زبان پر حرف و لب خاموش تا کی؟
[B][M1]دلی رنجور و جانی خسته دارم[M2]وزین محنت زبان چون بسته دارم؟
[B][M1]توانم ساخت، چون جانم نباشد[M2]ولیکن تاب هجرانم نباشد
[B][M1]چو درمانم، به کار آرم صبوری[M2]ولی صبرم نباشد وقت دوری
[B][M1]غمت را تا توانستم نهفتم[M2]چو وقت گفتن آمد با تو گفتم
[B][M1]کنون تا خود ترا فرمان چه باشد؟[M2]نگویی تا: مرا درمان چه باشد؟
[B][M1]دوایی کن مرا، کین دردم از تست[M2]دل بریان و روی زردم از تست
[B][M1]نگفتم تاکنون احوال با کس[M2]چو حال من بدانستی، ازین بس
[A]
[B][M1]عنایت‌ها توقع دارم از تو[M2]که هم آشفته و هم زارم از تو
[B][M1]عزیزی پیش من چون جان اگر چه[M2]به چشم خلق گیتی خوارم از تو
[B][M1]ز کار من مشو غافل، که عمریست[M2]که من سرگشته و بی‌کارم از تو
[B][M1]نخواهم گشتن از عشق تو بیزار[M2]بهل، تا میرسد آزارم از تو
[B][M1]طبیب من تویی، مشکل توانم[M2]که درد خویش پنهان دارم از تو
[B][M1]مرا گر باز پرسی جای آنست[M2]که مدتهاست تا بیمارم از تو
[B][M1]اگر در دامن افتد خونم از چشم[M2]و گر در دیده آید خارم از تو
[A]
[B][M1]غلامی میکنم تا زنده باشم[M2]بمیرم، همچنانت بنده باشم
[B][M1]مرا دم بعد ازین امیدواری[M2]روان گردان، به امیدی که داری
[A]
[B][M1]چو بشنید این سخن، بر زاری او[M2]بتندید از پریشان کاری او
[B][M1]به دل در دشمنی چیزی نبودش[M2]ولی در دوستی می‌آزمودش
[A]
[B][M1]کسی کو آزمود، آنگاه پیوست[M2]نباید بعد از آن خاییدنش دست
[B][M1]چو پیوندی و آنگاه آزمایی[M2]ز حیرت دست خود بسیار خایی
[B][M1]دل عاشق سکونت پیشه باید[M2]عزیمت را نخست اندیشه باید
[A]
[B][M1]شبی پروانه‌ای با شمع شد جفت[M2]چو آتش در فتادش خویش را گفت
[B][M1]که: پیش از تجربت چون دوست گیری[M2]بنه گردن، که پیش دوست میری
[B][M1]سخن در دوستداری آزمودست[M2]کزیشان نیز ما را رنج بودست
[B][M1]دل من زان کسی یاری پذیرد[M2]که چون در پای افتم دست گیرد
[B][M1]درین منزل نبینی دوستداری[M2]که گر کاری فتد آید به کاری
[B][M1]چنین‌ها دوستی را خود نشاید[M2]که اندر دوستی یک هفته پاید
[A]
[B][M1]اگر با عقل داری آشنایی[M2]جدایی جوی ازین یاران، جدایی
[B][M1]ز خلق آن ماه چون اندیشه میکرد[M2]شکیبایی و دوری پیشه میکرد
[B][M1]برآشفت و پریشان کرد نامش[M2]به دست قاصدی گفتا پیامش
[A]
[B][M1]تو ای مهجور سر گردان، کدامی؟[M2]کسی نامت نمیداند، چه نامی؟
[B][M1]چه مرغی وز کجایی؟ چیست حالت؟[M2]که در دام بلا پیچید بالت
[B][M1]چه مینالی ز دل با دل؟ چه کردی[M2]ز ره چون گم شدی، منزل چه کردی؟
[B][M1]ز خیل کیستی؟ راهت نه اینست[M2]از آن سو رو، که خرگاهت نه اینست
[B][M1]سر خود گیر، کین گردن بلندست[M2]تو کوتاهی و سرو من بلندست
[B][M1]منه پای دل اندر بند خوبان[M2]چه می‌گردی به گرد قند خوبان؟
[B][M1]ترا زین سرو باری برنیاید[M2]وزین در هیچ کاری برنیاید
[B][M1]گرفتم خود به من پیوندی آخر[M2]چه طرف از لعل من بربندی آخر؟
[B][M1]مکن با زلف پستم ترکتازی[M2]که این هندوست، می‌رنجد به بازی
[B][M1]به اشک آلوده کردی آستین را[M2]بسی زحمت کشیدی راستین را
[B][M1]ترا خود هفته‌ای شد عشق ساقی[M2]هنوز از هفته‌ای شش روز باقی
[B][M1]طمع در لعل شیرین چون نبندی؟[M2]که فرهادی و خیلی کوه کندی
[B][M1]تو پنداری ز دست غصه رستی[M2]که نام عاشقی بر خویش بستی
[B][M1]به پای خود چه مییی درین دام؟[M2]مکن زاری، بکن دندان ازین کام
[B][M1]مرا نا دیده عشقت بر کجا بود؟[M2]وگر دیدی نمیدار ترا سود
[B][M1]در آتش نعلها بسیار دارم[M2]به افسون تو مشکل سر درآرم
[B][M1]مپیچ اندر سر زلفم، که گازست[M2]ازو بگذر، که کار او درازست
[B][M1]تو شب بیدار و من تا روز نایم[M2]شب از اندوه من تا روز دایم
[A]
[B][M1]تومینالی و کس را زان خبر نه[M2]وزان زاری ترا خود درد سر نه
[B][M1]دل اندر مهر من بستی و آنگاه[M2]ز من حاصل به جز خون جگر نه
[B][M1]مرا زلفی چو زنجیرست و از تو[M2]کسی در عاشقی دیوانه تر نه
[B][M1]سخن بسیار میدانی وزین سال[M2]سخن‌ها در دل من کارگر نه
[B][M1]مرا جز عشقبازی مصلحت‌هاست[M2]ترا جز عاشقی کار دگر نه
[B][M1]طلب گار و ترا چیزی نه بر جای[M2]خریدار و ترا در کیسه زر نه
[B][M1]بدین سرمایه عاشق چون توان شد؟[M2]به ترک عشق میگویی و گر نه
[A]
[B][M1]مرا جویی و از من دور مانی[M2]چو دل گرمی کنم رنجور مانی
[A]
[B][M1]چو بشنید این حدیث از هوش رفته[M2]بیفتاد این سخن در گوش رفته
[B][M1]دلش با آن گران پاسخ دژم بود[M2]هنوز اندر وفا ثابت قدم بود
[B][M1]همی دانست کان خواری به دل نیست[M2]ز معشوقان دل آزاری به دل نیست
[A]
[B][M1]ضرورت خود یقینست این و آن را[M2]که کس دشمن ندارد دوستان را
[B][M1]بداند، هر که او آگاه باشد[M2]که دلها را به دلها راه باشد
[B][M1]درستانی، که عشق راست ورزند[M2]چو بید نو بهر بادی نلرزد
[A]
[B][M1]خبر دادند مجنون را که: لیلی[M2]ندارد با تو پیوندی و میلی
[B][M1]بدیشان گفت: اگر معشوق جافیست[M2]وفای عاشق بیچاره کافیست
[B][M1]تو نیز، ار طالب آن یار نغزی[M2]قدم را راست می‌نه، تا نلغزی
[B][M1]به هر زخمی ز یاری سرمیپچان[M2]عنان از دوستداری برمپیچان
[B][M1]طریق عشق سستی بر نتابد[M2]محبت جز درستی بر نتابد
[B][M1]به اول آزمایش باشد آنجا[M2]چو بگریزی، گشایش باشد آنجا
[B][M1]اگر خواهی که او غم خوارت افتد[M2]تحمل کن، کزین بسیارت افتد
[A]
[B][M1]دگر نوبت، چو باد نوبهاری[M2]به عاشق برد بوی دوستداری
[B][M1]به هوش آمد، بنالید از خطابش[M2]نوشت این چند بین اندر جوابش
[A]
[B][M1]مگر با ما سر یاری نداری؟[M2]که ما را در مشقت میگذاری؟
[B][M1]چرا در رخ کشیدی پردهٔ ناز؟[M2]مکن، کز پرده بیرون افتدت راز
[B][M1]تو رخ در پرده پنهان کرده تا چند؟[M2]من از بیرون چو نقش پرده تا چند؟
[B][M1]تو اندر پرده ای با غمگساران[M2]من از بیرون چو نقش پرده داران
[B][M1]نه یکدم دل جدا میگردد از تو[M2]نه کام دل روا می‌گردد از تو
[B][M1]چه میخواهی از آن آرام رفته؟[M2]به عشق اندر جهانش نام رفته
[B][M1]بهل، تا ساعتی همرازت آیم[M2]که روزی هم به کاری بازت آیم
[B][M1]چه باشد گر دلی خون شد؟ جگر چیست[M2]من از جان هم نمیترسم، دگر چیست؟
[B][M1]ز درد محنت و اندوه و خواری[M2]نمیترسم، بیاور تا: چه داری؟
[B][M1]به تیغ از کار عشقت بر نگردم[M2]و گر بر گردم از عشقت نه مردم
[B][M1]نترسم، گر شوم در عاشقی فاش[M2]و گر باشد بلایی نیز، گو: باش!
[B][M1]غمت، گر بردهد روزی به بادم[M2]چنان دانم که از مادر نزادم
[B][M1]چو شد فاش، این حکایت را چه پوشم؟[M2]برآرم دست و با مهرت بکوشم
[B][M1]تو خواهی جور کن، خواهی ملامت[M2]که من ترکت نگویم تا قیامت
[B][M1]مرا محروم نگذاری، چو دانی[M2]که یاری ثابتم در مهربانی
[B][M1]نگویم: زان دهن قندی بمن بخش[M2]ز زلف خود کمر بندی بمن بخش
[B][M1]به گل چیدن نمی‌آیم به باغت[M2]بهل، کز دور میبینم چراغت
[B][M1]نمیخواهی که پهلوی تو باشم؟[M2]رها کن، تا سگ کوی تو باشم
[B][M1]پریرویا، منم دیوانهٔ تو[M2]تو شمعی و منم پروانهٔ تو
[B][M1]مرا کردی پریشان و تو جمعی[M2]دلت بر ما نمیسوزد چو شمعی
[B][M1]منم بیخواب و آرام و تو ساکن[M2]همی نالم ز هجرانت ولیکن
[A]
[B][M1]نمی‌یابم برت چندان مجالی[M2]که در گوش تو گویم حسب حالی
[B][M1]هوس دارم که هر روزت ببینم[M2]و گر هر روز نتوان، هر به سالی
[B][M1]منم هر ساعت از هجرت به دردی[M2]منم هر لحظه از عشقت به حالی
[B][M1]نه در کار بلای هجر دستی[M2]نه در خورد هوای عشق بالی
[B][M1]فضیحت گشته‌ای، بی‌خانمانی[M2]به غارت برده‌ای، بیجاه و مالی
[B][M1]سخن بسیار دارم، گر دلت را[M2]ز پر گفتن نیفزاید ملالی
[A]
[B][M1]بگویم با تو سر سینهٔ خویش[M2]بپردازم غم دیرینهٔ خویش
[A]
[B][M1]چو آن شیرین سخن این نامه بر خواند[M2]در آن بیچارگی کردن فرو ماند
[B][M1]به ننگ و نام خود لختی نظر کرد[M2]سخن‌هایی، که بود، از دل بدر کرد
[B][M1]غرور حسن بود اندر سر او[M2]نمی‌شد رام طبع کافر او
[A]
[B][M1]به قدر حسن خوبان دلفروزند[M2]چو خوبی بیش باشد، بیش سوزند
[B][M1]بلایی باشد و مشکل بلایی![M2]که یاری محتشم گیرد گدایی
[B][M1]چو با زورآزمایان پنجه کردی[M2]یقین می‌دان که خود را رنجه کردی
[A]
[B][M1]گدایی گشت با شهزاده‌ای جفت[M2]بدان جرمش چو میکشتند، میگفت
[B][M1]به دست خود سزای خویش دیدم[M2]که: پا پیش از گلیم خود کشیدم
[B][M1]هر آن مفلس که باشد طالب گنج[M2]تحمل بایدش کردن بسی رنج
[B][M1]سزای خویش باید یار جستن[M2]به قدر قوت خود بار جستن
[B][M1]چوحسن و پادشاهی یار باشند[M2]طلب‌گاران مفلس خوار باشند
[B][M1]گدا، آن به، که سلطان را نداند[M2]ولیکن عاشق این معنی چه داند؟
[B][M1]بر عاشق چه سلطان و چه درویش؟[M2]تو عاشق باش و از سلطان میندیش
[A]
[B][M1]دل آن ماه نیز این فکر میکرد[M2]کزان عاشق به خواری ذکر میکرد
[B][M1]چو اندر کیسه اندک دید سیمش[M2]به سنگ انداز هجران کرد بیمش
[B][M1]بگفت این نامه را تا: نقش بستند[M2]نخستین زهر در شکر شکستند
[A]
[B][M1]زهی، سودای من گم کرده نامت[M2]بسوزانم بدین سودای خامت
[B][M1]نگویی: کین چه سودای محالست؟[M2]نمیدانم: دگر بار این چه حالست؟
[B][M1]نه بر اندازهٔ خود کام جستی[M2]برون از پایهٔ خود نام جستی
[B][M1]متاز اندر پی چون من شکاری[M2]که این کارت نمی‌آید به کاری
[B][M1]پی آن آهوی وحشی چه رانی؟[M2]که گر چشمی بجنباند نمانی
[B][M1]مشو در تاب، اگر زلفم ترا کشت[M2]درفشست این، چرا بر وی زنی مشت؟
[B][M1]ز لعل من حکایت کردن از چیست؟[M2]بهر جا این شکایت بردن از چیست؟
[B][M1]تو پیش از جرعهٔ من مست بودی[M2]مرا نادیده خود زان دست بودی
[B][M1]بخوردی انگبین در تب نهانی[M2]ز شکر چون جنایت میستانی؟
[B][M1]مرا گویی: دل از لعل تو خون شد[M2]چو لعلم را بدیدی حال چون شد؟
[B][M1]دلت را خون بها از من چه خواهی؟[M2]تو خود کردی خطا، از من چه خواهی
[B][M1]و گر خون شد جگر نیزت به زاری[M2]تظلم پیش زلف من چه آری؟
[B][M1]سخن در جان همی گوید خدنگم[M2]جگر خوردن چه میداند پلنگم؟
[B][M1]منه دل بر دهان من، که هیچست[M2]ز زلفم در گذر، کان پیچ پیچست
[B][M1]تو خود با زلف و چشمم بر نیایی[M2]که این هندوست و آن ترک ختایی
[B][M1]نه آن سروم، که بر من دست یازی[M2]و گر خود صد هزار افسون بسازی
[B][M1]ز لبهای من آنگه توشه گیری[M2]که چون خال از دهانم گوشه گیری
[B][M1]همان بهتر که: از من سر بتابی[M2]که گر ترکم نگیری رنج یابی
[B][M1]نخستین بازیی بود این که دیدی[M2]تو پنداری که اندوهی کشیدی؟
[B][M1]به یک دستانم از دست اوفتادی[M2]به یک جام این چنین مست اوفتادی
[B][M1]به رنج خویشتن چندین چه کوشی[M2]بگویم نکته‌ای، گر می نیوشی
[A]
[B][M1]مشو عاشق، که جانت را بسوزد[M2]غم عشق استخوانت را بسوزد
[B][M1]تو آتش میزنی در خرمن خویش[M2]ندانی این و آنت را بسوزد
[B][M1]مخور خوبان آتش خوی را غم[M2]که روزی خان ومانت را بسوزد
[B][M1]ز دیده اشک خون چندین مباران[M2]که ترسم دیدگانت را بسوزد
[B][M1]چه سود آنگاه پنهان کردن عشق[M2]که پیدا و نهانت را بسوزد؟
[B][M1]ز لعلم چاشنی جستی به بوسه[M2]نترسیدی دهانت را بسوزد؟
[B][M1]مبر نام من، ار نه با رخ خویش[M2]بگویم تا: زبانت را بسوزد
[B][M1]اگر هجرم وجودت را بکاهد[M2]وگر مهرم روانت را بسوزد
[A]
[B][M1]نخواهم با تو پیوستن به یاری[M2]تو خواهی گریه میکن، خواه زاری
[A]
[B][M1]برید دوست چون آورد نامه[M2]درید آن عاشق از اندوه جامه
[B][M1]سلامی دید، دور از هر سلامت[M2]حدیثی سر به سر جنگ و ملامت
[B][M1]بدانست از سواد نامهٔ دوست[M2]فراغ خاطر خود کامهٔ دوست
[B][M1]به دل گفتا: بکن زین کار دندان[M2]جفا بر خود مکن چندین که چندان
[B][M1]دل آن بی‌وفا در بند ما نیست[M2]دگر بارش سر پیوند ما نیست
[A]
[B][M1]از آن دلدار هر جایی چه خیزد؟[M2]که او هر ساعت از جایی گریزد
[B][M1]چو صورت هست معنی نیز باید[M2]برون از حسن خیلی چیز باید
[B][M1]نه هر گوهر که بینی شب چراغست[M2]نباشد گل به هر وادی که راغست
[A]
[B][M1]جوانی خار کن بر خار می‌خفت[M2]کسی گل بر سرش کرد، آن جوان گفت
[B][M1]مرا تا خار دامن گیر گشتست[M2]گل اندر خاطرم کمتر گذشتست
[B][M1]ز خاری هر که او پیوند بیند[M2]همان بهتر که: گل دیگر نچیند
[B][M1]به تنهایی مرا خاری تمامست[M2]وصال گل به انبازی حرامست
[B][M1]درین بستان گل رنگین چه جویی؟[M2]که دارد حسن او داغ دو رویی
[B][M1]اگر خاری کند وقت ترا خوش[M2]بر افشان دامن گل را به آتش
[B][M1]ز گل رویان تر دامن چه جویی؟[M2]که بر هرکس بخندد از دو رویی
[B][M1]بتان بی‌وفا خود را پرستند[M2]دلیران این چنین بتها شکستند
[A]
[B][M1]دل عاشق بدان فکرت چو برخاست[M2]زبان خامه را پاسخ بیاراست
[B][M1]رقم زد بر بیاض نامه چون زر[M2]بدین سان نکتهای تازه و تر
[A]
[B][M1]همانا، دیگری داری، نگارا[M2]که دور از خویش میداری تو ما را
[B][M1]تو، خود گیرم، که همچون آفتابی[M2]چرا باید که روی از من بتابی؟
[B][M1]خیالم فاسد و حالم تباهست[M2]بدین گونه سرشک من گواهست
[B][M1]مرا حالی چو زلفت پیچ در پیچ[M2]خیالی چون دهانت هیچ بر هیچ
[B][M1]ترا همچون کمی پرسیم و زر دل[M2]مرا چون کوه دایم سنگ بر دل
[B][M1]تنی دارم، که نفروشم به جانش[M2]دلی چون سنگ خارا در میانش
[B][M1]مرا جورت بسی دل میخراشد[M2]مبادا دشمنی بد گفته باشد
[B][M1]تو مهر دیگری در سینه داری[M2]که با من بیگناه این کینه داری
[B][M1]از آنت نیست با من مهربانی[M2]که با یار دگر همداستانی
[B][M1]روی با دشمن من باده نوشی[M2]مرا بینی و بد مستی فروش
[B][M1]چو گویم: عاشقم، خود را به مستی[M2]نهی، یعنی: نمیدانم که هستی
[B][M1]مرا بینی و خود گویی: ندیدم[M2]بسی خواری که از جورت کشیدم
[B][M1]چو هستت دیگری، ما نیز باشیم[M2]بهل، کز دور چوبی میتراشیم
[B][M1]چو در عشق تو نیکو خواه باشند[M2]روا باشد، اگر پنجاه باشند
[B][M1]اگر صد کس بمیرد در بلا چیست؟[M2]بدیشان میرسد، محنت ترا چیست؟
[B][M1]برانم من کزان عاشق نباشم[M2]که کشتن نیز را لایق نباشم
[B][M1]نمی‌باید دل از ما بر گرفتن[M2]هوای دیگری بر سر گرفتن
[B][M1]به کار آیم ترا، بوسی زیان کن[M2]اگر باور نداری، امتحان کن
[B][M1]ببوس، ار دست یابم بر جمالت[M2]سیاهی را فرو شویم ز خالت
[B][M1]نبودت پیش ازین دلدار دیگر[M2]چو دیدی بهتر از من یار دیگر
[A]
[B][M1]دل از ما بر گرفتی، یاد می‌دار[M2]جفا از سر گرفتی، یاد می‌دار
[B][M1]به دست من ندادی زلف و بامن[M2]به مویی در گرفتی، یاد می‌دار
[B][M1]چو دستم تنگ دیدی، چون دهانت[M2]کسی دیگر گرفتی، یاد می‌دار
[B][M1]مرا درویش دیدی، رفتی از غم[M2]رخم در زر گرفتی، یاد می‌دار
[B][M1]دل من ریش کردی، دیگری را[M2]چو جان در بر گرفتی، یاد می دار
[B][M1]مرا چون حلقه بر در دیدی، اکنون[M2]به ترک در گرفتی، یاد می‌دار
[B][M1]گرفتی دست یکسر دوستان را[M2]مرا کمتر گرفتی، یاد می‌دار
[B][M1]چو دیدی در سر من سوز مهرت[M2]ز کین خنجر گرفتی، یاد می‌دار
[B][M1]چو سر گردان بدیدی اوحدی را[M2]زبانش بر گرفتی، یاد می‌دار
[A]
[B][M1]تو از من چون به زودی سیر گشتی[M2]مرا روباه دیدی،شیر گشتی
[A]
[B][M1]بدان آتش رخ آوردند چون دود[M2]حقیقت نکتهای آتش اندود
[B][M1]به خشم از سر گرفت آن تندخویی[M2]چنین باشد جواب تندگویی
[B][M1]چو بد کردی، کنندت بد مکافات[M2]رسی از آفت انگیزی به آفات
[A]
[B][M1]چرا بر زورمندی تند گردی؟[M2]که گر تندی نماید کند گردی
[B][M1]چو سنگ از آب هر سیلی چه رنجی؟[M2]اگر مجنونی از لیلی چه رنجی؟
[A]
[B][M1]کسی فرهاد را گفتا: کزین سنگ[M2]رها کن دست، گفتش با دل تنگ:
[B][M1]ز سنگ بیستون سر چون توان تافت؟[M2]که شیرین را درین تلخی توان یافت
[B][M1]نظر می‌کن بنقش دوستان ژرف[M2]ولیکن دور دار انگشت از حرف
[B][M1]چو اندر دوستی کار تو زرقست[M2]نگویی: از تو تا دشمن چه فرقست؟
[B][M1]چه تلخی‌ها که مهجوران کشیدند![M2]ز شیرینان به جز تلخی ندیدند
[B][M1]گل بی‌خار ازین منزل، که بینی[M2]که چیدست؟ ای برادر، تا تو چینی؟
[B][M1]مراد دل به انبازیست این جا[M2]مپندار این چنین بازیست این جا
[A]
[B][M1]سمن بر تند شد از گفتن او[M2]بجوشید از غضب خون در تن او
[B][M1]نوشت این نامهٔ دلسوز را باز[M2]جوابی پر عتاب و عشوه و ناز
[A]
[B][M1]اگر صد چون تومیرد غم ندارم[M2]که سر گردان و عاشق کم ندارم
[B][M1]دلم سنگست، نرمش چون توان کرد؟[M2]به آه سرد گرمش چون توان کرد؟
[B][M1]به شوخی شیر گیرد چشم مستم[M2]به آهو نافه بخشد زلف پستم
[B][M1]چو از تنگ دهانم قند ریزد[M2]ز تنگ شکر مصری چه خیزد؟
[B][M1]اگر صد بوسه لعلم پیشکش کرد[M2]ز مال خویشتن بخشید،خوش کرد
[B][M1]ترا بر من که داد این پادشاهی؟[M2]که از لعلم حساب خرج خواهی؟
[B][M1]چو من در ملک خوبی پادشاهم[M2]ز لب شکر بدان بخشم که خواهم
[B][M1]ترا با روی و زلف من چه کارست؟[M2]که این چون گنج شد یا آن چو مارست؟
[B][M1]برای آن همی دادی غرورم[M2]که بر بندی به هر نزدیک و دورم
[B][M1]مرا از بهر این می‌خواستی تو؟[M2]خریدار شگرفی راستی تو!
[B][M1]به هر جرمی میور در گناهم[M2]که گر شهری بسوزم پادشاهم
[B][M1]نسازد پادشاهان را غلامی[M2]تو می‌سوز اندرین سودا، که خامی
[B][M1]برون آور، ترا گر حجتی هست[M2]که نتوان با تو دل در دیگری بست
[B][M1]من آن آهووش صحرا نوردم[M2]که خود را بستهٔ دامی نکردم
[B][M1]دلم هر لحظه جایی انس گیرد[M2]به یک جا چون نشیند تا بمیرد؟
[B][M1]گهی گل چینم و گه خار گیرم[M2]هر آن کس را که خواهم یار گیرم
[B][M1]یکی را بر لب خود میر سازم[M2]یکی را آهنین زنجیر سازم
[B][M1]دل مردم بسوزم تا توانم[M2]ولی هرگز پشیمانی ندانم
[B][M1]ز روبه بازی زلفم حذر کن[M2]سر خود گیر و با او سربسر کن
[B][M1]سرم سودای او ورزد که خواهد[M2]دلم از بهر آن لرزد که خواهد
[B][M1]همی گویی: ترا چون موی شد تن[M2]تو خود بس ناتوان گشتی، ولی من
[A]
[B][M1]همان سنگین دل نامهربانم[M2]که در شوخی به عالم داستانم
[B][M1]دل من مهر او جوید که خواهم[M2]لبم احوال او گوید که دانم
[B][M1]اگر خواهم که جان به خشم توان زود[M2]و گر خواهم که دل دزدم توانم
[B][M1]ترا با من چه کار؟ ار دل فریبم[M2]ترا از من چه سود؟ ار مهربانم
[B][M1]دل و جان گر بمن بخشند شاید[M2]که دل را چون تن و تن را چو جانم
[B][M1]مرا بد مهر می‌خوانی و اینم[M2]مرا دلسوز می‌دانی و آنم
[B][M1]اگر جان می‌نهی در آستینم[M2]و گر سر میزنی بر آستانم
[A]
[B][M1]نخواهی گشت با وصلم هم آواز[M2]کناری گیر و با هجران همی ساز
[B][M1]نخواهم در تو پیوستن بیاری[M2]تو خواهی گریه میکن، خواه زاری
[A]
[B][M1]به زودی قاصدی این نامه چون باد[M2]بیاورد و بدان آشفته دل داد
[B][M1]چو عاشق دید کار خویش مشکل[M2]به زاری با دل خود گفت: کای دل
[B][M1]مشو در بند او کز مهر دورست[M2]نمی‌خواهد ترا، آخر نه زورست
[A]
[B][M1]برای او چه باشی اشک ریزان؟[M2]که باشد دایم از مهرت گریزان
[B][M1]اگر یارت جفا جوید وفا کن[M2]چو با او بر نمی‌آیی، رها کن
[A]
[B][M1]طبیبی با یکی از دردمندان[M2]بگفت آن شب که بودش درد دندان
[B][M1]که: دندان چون به درد آرد دهانت[M2]بکن ور خود بود شیرین چو جانت
[B][M1]رفیقی گر ز پیوندت گریزد[M2]ازو بگریز، اگر جان بر تو ریزد
[B][M1]چو زین سر هست، زان سر نیز باید[M2]که مهر از یکطرف دیری نپاید
[B][M1]هزیمت رفته را در پی نپویند[M2]حدیث قلیه با سیران نگویند
[B][M1]چو بینی دوست را از مهر خالی[M2]فرو خوان قصهٔ ملکی و مالی
[B][M1]چو عاشق ترک شد، معشوق تازی[M2]چنین پیوند را خوانند بازی
[B][M1]به مثل خود بود هر جنس مایل[M2]که قایم شد برین معنی دلایل
[A]
[B][M1]ز چشم سوکوار اشکی چو باران[M2]همی بارند مسکین سوکواران
[B][M1]شب تاریک او بیدار تا روز[M2]همی گفت این سخن با گریه و سوز
[A]
[B][M1]سبک خیز، ای نسیم نوبهاری[M2]چو دیدی حال من، پنهان چه داری؟
[B][M1]بدان سر خیل خوبان بر سلامی[M2]بگو: کز خیل مشتاقان غلامی
[B][M1]به صد زاری سلامت می‌رساند[M2]نه یکدم، صبح و شامت می‌رساند
[B][M1]زمین بوسیده، می‌گوید به زاری[M2]که: چون خاک زمین گشتم به خواری
[B][M1]بیندیش از فغان سوکواران[M2]بترس از نالهٔ شب زنده‌داران
[B][M1]نمی‌بردم گمان از رویت اینها[M2]غریبست از چنان رویی چنینها
[B][M1]ز روی خوب، بد نیکو نیاید[M2]ز روی زشت خود نیکو نیاید
[B][M1]مکن در پای هجران پایمالم[M2]ازین بهتر نظر می‌کن به حالم
[B][M1]تو خوبی، ترک باید کرد زشتی[M2]در دوزخ فرو بند، ای بهشتی
[B][M1]گرفتار توام، غافل چرایی؟[M2]چنین بد مهر و سنگین‌دل چرایی؟
[B][M1]بپالود از غمت خون دل من[M2]دریغ! آن محنت بی‌حاصل من
[B][M1]به دست خود دل خود کرده‌ام ریش[M2]پشیمانی چه سود از کردهٔ خویش؟
[B][M1]نه کس در عاشقی حیران‌تر از من[M2]نه کس در عشق سرگردان‌تر از من
[B][M1]ز سودای تو گشت آواره این دل[M2]نکردی چارهٔ بیچاره این دل
[B][M1]تو رخ پوشیده‌ای، مهجور از آنم[M2]ز من فارغ شدی، رنجور از آنم
[B][M1]دریغ! آن هر شبی بیداری من[M2]به بوی پرسشت بیماری من
[B][M1]چه باشد گر دهان دردمندی[M2]شود شیرین از آن لبها به قندی؟
[B][M1]من از پیوند این صورت بریدم[M2]چو مقصودی که می‌جستم ندیدم
[B][M1]چو نزدیک خودم روزی نخوانی[M2]شب خوش باد! من رفتم، تو دانی
[B][M1]برآوردم ز پای این خار و رستم[M2]بیفگندم ز دوش این بار و رستم
[B][M1]بسا دردی که از دوری کشیدم![M2]بسا رنجی که از هجر تو دیدم!
[A]
[B][M1]چو با من رای پیوندی نداری[M2]دلم سیر آمد از پیوند و یاری
[B][M1]نه خوی آن که از من عذر خواهی[M2]نه بوی آن که بر من رحمت آری
[B][M1]سرم شد خیره، تا کی ناامیدی؟[M2]دلم شد تیره، تا کی بردباری؟
[B][M1]رخت چندان جفا کردست بر من[M2]که گر بعضی بگویم شرم داری
[B][M1]گهی در پای عشقم می‌دوانی[M2]گهی در دست هجرم می‌گذاری
[B][M1]نخواهم داشت دست از دامن تو[M2]اگر خود بر سرم شمشیر باری
[B][M1]من از عشق تو با غمهای دلسوز[M2]من از هجر تو در شبهای تاری
[A]
[B][M1]به بوی وصل بودم شادمانه[M2]چه دانستم که خواهد بودیا نه؟
[A]
[B][M1]به دست قاصدی داد این حکایت[M2]حدیثی پر شکیب و پر شکایت
[B][M1]چو واقف شد پریرو راز او را[M2]وزان طومار دل پرداز او را
[B][M1]به دل گفتا که: ناچارست یاری[M2]همین سرگشتهٔ بیچاره، باری
[A]
[B][M1]نباید دوستان را دل شکستن[M2]که چون بشکست نتوان باز بستن
[B][M1]دلی کو را نظر باشد به حالت[M2]ز نور او بیفزاید جمالت
[B][M1]رخ خوب از نظر زینت پذیرد[M2]ولی صورت ز معنی نور گیرد
[A]
[B][M1]به گل گفتند: بلبل بس حقیرست[M2]ترا با او چرا این دارو گیرست؟
[B][M1]بگفتا: بلبلی کز من زند لاف[M2]بر من به ز ده سیمرغ در قاف
[B][M1]دل صافی ترا از لشکری به[M2]درون بی‌نفاق از کشوری به
[B][M1]نظر، کز راستی آید، بلندست[M2]برون از راستی خود ناپسندست
[B][M1]به چالاکی نظر جوی از بلندان[M2]ولی پرهیز کن از چشم بندان
[B][M1]به پاکی دیده‌ای کو باز باشد[M2]به صید دل کمند انداز باشد
[B][M1]ازو چون سر کشی، از پا نیفتی[M2]میفگن بر زمینش، تا نیفتی
[A]
[B][M1]پری، با آنکه واقف می‌شد از دوست[M2]در آن معنی که حق با جانب اوست
[B][M1]دگر ره تازه زهری بر شکر زد[M2]حروف مهر و کین بر یک دگر زد
[B][M1]نوشت این نامه و فرمود تا زود[M2]بدو بردند، نظرم نامه این بود
[A]
[B][M1]زهی! گرد جهان سر گشته از من[M2]چنین بی موجبی بر گشته از من
[B][M1]کجا رفت آن که شب خوابت نمی‌برد؟[M2]ز اشک دیده سیلابت همی برد؟
[B][M1]مرا گفتی که: از عشق تو مستم[M2]به دستان کردن آوردی به دستم
[B][M1]چو دل بردی ز مهرم سیر گشتی[M2]جفا کردی، که بر من چیر گشتی
[B][M1]وفا آموختی پیوسته ما را[M2]حرامست، ار تو خود دانی وفا را
[B][M1]چرا تخم وفا می‌کاشتی تو؟[M2]چو عزم بی‌وفایی داشتی تو
[B][M1]به حیلت‌ها به دامم در کشیدی[M2]چو پایم بسته دیدی سر کشیدی
[B][M1]ببر کین و مبر پیوند یاری[M2]که می‌ترسم که: خود طاقت نیاری
[B][M1]فراقی کامشبم دل می‌خراشد[M2]من اول روز دانستم که باشد
[B][M1]دل اندر یار هر جایی که بندد؟[M2]و گر بندد به ریش خویش خندد
[B][M1]بداند، هر کرا داننده نامست[M2]که باد آورده را بادی تمامست
[B][M1]بیندیش، ار ز من خواهی بریدن[M2]که در هجرم بلا خواهی کشیدن
[B][M1]چراباید شکست خویش جستن؟[M2]بلای خود به دست خویش جستن؟
[B][M1]دلم سیر آمد از مهر آزمایی[M2]چو می‌بینم که یار بی‌وفایی
[B][M1]خود آنروزت که با من عشق نو بود[M2]دلت صد جای دیگر در گرو بود
[B][M1]مرا نیز از میان می‌آزمودی[M2]خجل گشتی چو مرد من نبودی
[B][M1]نکردی بعد ازین یکروز یادم[M2]چو دانستی که من نیز اوستادم
[B][M1]ز مهرت مهره زان برچیده بودم[M2]که این بازیچه را من دیده بودم
[B][M1]چرا بگذاشتی زینگونه ما را؟[M2]کجا رفت آن فغان و سوز؟ یارا
[A]
[B][M1]همانا با منت یاری همین بود[M2]فغان و گریه و زاری همین بود
[B][M1]مرا گفتی که: یاری مهربانم[M2]زهی! نامهربان، یاری همین بود؟
[B][M1]به دام من در افتادی و حالی[M2]برون جستی و پنداری همین بود
[B][M1]زدی لاف از وفاداری همیشه[M2]چه میگویی؟وفاداری همین بود؟
[B][M1]به مهرم یاد میکردی ازین پیش[M2]کنون یادم نمی‌اری، همین بود؟
[B][M1]تنم بیمار بود از غم همیشه[M2]دوا کردی و بیماری همین بود؟
[B][M1]به دلداری تو با من عهد کردی[M2]کنون آن عهد و دلداری همین بود؟
[A]
[B][M1]نشاید در تو پیوستن به یاری[M2]نباید کرد با تو دوستداری
[A]
[B][M1]چو پیش عاشق آمد نامهٔ دوست[M2]حدیثی دید همچون مغز در پوست
[A]
[B][M1]چه خوش باشد! سخن در پرده گفتن[M2]بیندیشیدن و پرورده گفتن
[B][M1]سخن باید که بر بنیاد باشد[M2]که چون بی‌اصل رانی باد باشد
[B][M1]سخن گر نیک دانی گفت، مردی[M2]چو در گفتن بمانی زخم خوردی
[A]
[B][M1]به خر گفتند: کیمخت از چه بستی؟[M2]بگفت: از زخم سیخ و چوب دستی
[B][M1]چو من در خاک خاموشی نشستم[M2]زدندم چوب، تا کیمخت بستم
[B][M1]نشان دانش اندر قیل و قالست[M2]هران کس را که نطقی نیست لالست
[B][M1]به قدر راستی گیرد سخن سنگ[M2]سخن کز راستی بگذشت، شد لنگ
[B][M1]سخن گر بد بود بنیاد جنگست[M2]چو نیک آید نشان هوش و هنگست
[B][M1]سخن نوباوهٔ بستان روحست[M2]سخن مفتاح ابواب فتوحست
[B][M1]سخن کشاف اسرار نهانیست[M2]مکن منع این سخن را، کاسما نیست
[B][M1]سخن کز روی دانش باشد و هوش[M2]کنند او را چو مروارید در گوش
[A]
[B][M1]چو دید آن عاشق دلسوز خسته[M2]همایون نامهٔ یار خجسته
[B][M1]به جوش آمد دلش از درد و اندوه[M2]رخش چون کاه گشت و غصه چون کوه
[B][M1]ز نو آغاز کرد افغان و زاری[M2]به زاری گفت با باد بهاری
[A]
[B][M1]دگر بوی بهار آورده‌ای، باد[M2]نسیم زلف یار آورده‌ای، باد
[B][M1]به دام اندر کشیدی خسته‌ای را[M2]ز دام عشق بیرون جسته‌ای را
[B][M1]نگارم را خبر ده، گر توانی[M2]که: ای جان را به جای زندگانی
[B][M1]غمت هر لحظه در پروازم آورد[M2]خیالت چون کبوتر بازم آورد
[B][M1]فراقت بس خطا اندیشه‌ای بود[M2]رها کردم، که ناخوش پیشه‌ای بود
[B][M1]تو جانی، از تو دوری چون توان کرد؟[M2]ز جان آخر صبوری چون توان کرد؟
[B][M1]بر آن بودم که سر گردانم از تو[M2]عنان مهر بر گردانم از تو
[B][M1]نهم دل بر وفای یار دیگر[M2]و زان پس پیش گیرم کار دیگر
[B][M1]چو برگشتم در آمد مهرت از پی[M2]که با ما باز یاغی گشته‌ای، هی
[B][M1]دگر با عشق پیمان تازه کردم[M2]مسلمان گشتم، ایمان تازه کردم
[B][M1]تن اندر عشق خواهم داد دیگر[M2]برینم هر چه بادا باد! دیگر
[B][M1]دلم رفت و دگر باز آمد آن دل[M2]به پا رفت و به سر باز آمد آن دل
[B][M1]بر آن عزمم که: تا من زنده باشم[M2]تو سلطان باشی و من بنده باشم
[B][M1]به گفتار از لبت خشنود گردم[M2]به دیدار از تو قانع زود گردم
[B][M1]من این اندیشه در خاطر نرانم[M2]که از وصل تو خوش گردد روانم
[B][M1]تو همچون گوهری و من چو خاشاک[M2]نباشم لایق وصل تو خوش گردد روانم
[B][M1]خطا کردم من، اینها از من آید[M2]چنان دان کین چنین‌ها از من آید
[B][M1]ندارم چشم کز من عذر خواهی[M2]که گر خونم بریزی بی‌گناهی
[B][M1]من از عشق تو بس بی‌ساز گشتم[M2]ضرورت هم به مهرت باز گشتم
[B][M1]دل من گشته بود از عشق خالی[M2]ولی دیگر به اقبال تو، حالی
[A]
[B][M1]ز جام عاشقی مستم دگر بار[M2]بریدم مهر و پیوستم دگر بار
[B][M1]به دام عاقلی افتاده بودم[M2]ز دام عاقلی جستم دگر بار
[B][M1]ز عشقت توبه کردم، چون بدیدم[M2]ترا، آن توبه بشکستم دگر بار
[B][M1]وجودم نیست گشت از عشق، تا تو[M2]نپنداری که من هستم دگر بار
[B][M1]مرا معذور دار، ار بر خروشم[M2]که هم دیوانه، هم مستم دگر بار
[B][M1]ز دم در دامنت دست، ار بگیری[M2]درین بیچارگی دستم دگر بار
[A]
[B][M1]برآرم دست تا رویت به غارت[M2]بچینم گل، نیندیشم ز خارت
[A]
[B][M1]چو گوش ماهرخ پر شد ز زاری[M2]به جای آورد شرط دوستداری
[B][M1]بر آن بیچاره رحمت کرد و بخشود[M2]چه گوید کس؟ که جای مرحمت بود
[A]
[B][M1]ز بهر آنکه ناچارست دیدن[M2]به هر سختی نمی‌شاید بریدن
[B][M1]اگر در بند آن شیرین زبانی[M2]سخن باید که جز شیرین نرانی
[B][M1]چو با خوبان نباشی مرد کشتی[M2]نباید کرد با ایشان درشتی
[A]
[B][M1]بپرسیدند از محمود غازی:[M2]چرا چندین گرفتار ایازی؟
[B][M1]بگفتا: چون که از وی ناگزیرست[M2]ازین پس ما غلامیم، او امیرست
[B][M1]به نرمی طبع تندان رام گردد[M2]به سختی پخته دیگر خام گردد
[B][M1]اگر در عاشقی صد جان به پاشی[M2]چو در بینی تو خود معشوق باشی
[B][M1]بر خوبان برعنایی نکوشند[M2]که ایشان سال و مه عشوه فروشند
[B][M1]قبای وصل گل رویان نپوشی[M2]چو بر خوبان جمال خود فروشی
[B][M1]خطا باشد چنانها با چنین‌ها[M2]به کرمان زیره بردن باشد اینها
[A]
[B][M1]دگر بار آن بت از خواری پشیمان[M2]شد از جور و ستمگاری پشیمان
[B][M1]نوشت از غایت مهری، که دانی[M2]ضرورت نامه‌ای در مهربانی
[B][M1]بدان آشفتهٔ مسکین فرستاد[M2]به لطف و عذرخواهی وعدها داد
[A]
[B][M1]زهی! از جام مهرت مست گشته[M2]ز کوباکوب هجران پست گشته
[B][M1]بسی در عشق گرم و سرد دیدی[M2]کنون بنشین، که آن خود کشیدی
[B][M1]بگستر فرش و خلوت ساز جارا[M2]که عزم آن شبستانت ما را
[B][M1]سحرگاهان دعای مستجابت[M2]به روی کار باز آورد آبت
[B][M1]دلارامی که از دامت رمان بود[M2]تو گفتی: رام خواهد شد، همان بود
[B][M1]هر آن حاجت که میخواهی برآری[M2]که رو در قبلهٔ اقبال داری
[B][M1]به وصلم طلعتت فیروز گردد[M2]شب تاریک هجران روز گردد
[B][M1]مخور اندوه، ازین پس شاد می‌باش[M2]ز بند هر غمی آزاد می‌باش
[B][M1]دهانم را تو باشی میر ازین پس[M2]به بوسیدن مکن تقصیر ازین پس
[B][M1]کنار و بوسه اول چیز باشد[M2]چو وقت آید دگرها نیز باشد
[B][M1]دل من ترک وصل دیگران گفت[M2]تویی همدم، تویی مونس، تویی جفت
[B][M1]رفیق من تو خواهی بود ازین پس[M2]مرا از مهر و کین آن و این بس
[B][M1]دلم در جستجویت جویت گرم گشته[M2]چه جای دل؟ که سنگش نرم گشته
[B][M1]از آن شوخی به راه آمد دل من[M2]به جانت نیک خواه آمد دل من
[B][M1]چو باغ وصل را در برگشادی[M2]جهان اندر جهان عیشست و شادی
[B][M1]ز رویم لاله و گل دسته می‌بند[M2]ز لعلم شکر اندر پسته می‌بند
[B][M1]گهی با زلف پستم عشق می‌باز[M2]گهی میگوی در گوش دلم راز
[B][M1]مشو نومید و از من سر مپیچان[M2]رخ از پیوند و یاری بر مپیچان
[B][M1]بیا، کز وصل من کارت بر آید[M2]به باغ من گل از خارت بر آید
[B][M1]دلت را مژده‌ای می‌ده به شادی[M2]بگو او را دگر چون مژده دادی
[A]
[B][M1]که روز غم بسر خواهد شد آخر[M2]سخن نوعی دگر خواهد شد آخر
[B][M1]نهال آرزو در سینه و دل[M2]به شادی بارور خواهد شد آخر
[B][M1]چو زر بود از جفا روی تو اول[M2]ولی کارت چو زر خواهد شد آخر
[B][M1]به تایید سعادت اختر مهر[M2]ز برج غم بدر خواهد شد آخر
[B][M1]بخواهم داد کام دوستان را[M2]حکایت مختصر خواهد شد آخر
[B][M1]دهان عاشق از لوزینهٔ وصل[M2]پر از شهد و شکر خواهد شد آخر
[B][M1]ز مهر اوحدی بر روی آن ماه[M2]جهانی را خبر خواهد شد آخر
[A]
[B][M1]که یار بیوفا با مهر شد جفت[M2]چو بشنید این غزل با اوحدی گفت
[A]
[B][M1]چو آمد نامهٔ معشوق چالاک[M2]به عاشق، گفت آن مهجور غمناک
[B][M1]غنوده بخت شد بیدار ما را[M2]مشرف کرد خواهد یار ما را
[B][M1]طرب پیوند خواهد کرد با دل[M2]روا گشت آنچه میجست از خدا دل
[B][M1]خنک دردی که درمانی پذیرد![M2]خوشا کاری که سامانی پذیرد!
[A]
[B][M1]چه باک؟ امروز اگر ره دور باشد[M2]اگر فردا به منزل حور باشد
[B][M1]گر از معشوق صد جور و جفا خاست[M2]چو رخ بنمود عذر جرمها خواست
[B][M1]و گر خونت همی ریزد جمالش[M2]چو یار آید ز در می‌کن حلالش
[A]
[B][M1]شنیدم حاجییی احرام بسته[M2]چو در ریگ بیابان گشت خسته
[B][M1]بخود گفت: ار چه پر تشویش راهست[M2]جمال کعبه نیکو عذر خواهست
[B][M1]اگر در خانه خود را قید سازی[M2]کجا مرغ حرم را صید سازی؟
[B][M1]ز هجران گر چه داری صد شکایت[M2]به روز وصل بگذار آن حکایت
[B][M1]به ماهی گر پدید آید گناهی[M2]توان بخشید جرمش را به ماهی
[A]
[B][M1]اگر نتوان به دیر و زود کردن[M2]بباید چارهٔ بهبود کردن
[B][M1]حریف چستی، اندر عشق چست آی[M2]چو دیر از کار می‌آیی، درست آی
[B][M1]حریف چستی، اندر عشق چست آی[M2]چو دیر از کار می‌آیی، درست آی
[A]
[B][M1]در آن مدت، که بود از محنت تب[M2]جهان بر چشم من تاریک چون شب
[B][M1]دلم مصباح گشت و فکرتم زیت[M2]بدین پرتو بگفتم پانصد بیت
[B][M1]شب شنبه، که بود آغاز هفته[M2]رجب را بیست روز از ماه رفته
[B][M1]به سال «واو» و« ذال» از سال هجرت[M2]به پایان بردم این در حال ضجرت
[B][M1]چو دیدم در سخن خیرالکلامش[M2]نهادم « منطق‌العشاق» نامش
[B][M1]به اصل از طبع دراک منند این[M2]نبات خاطر پاک منند این
[B][M1]شگرفانند یکسر بالغ و بکر[M2]به تایید الهی زاده از فکر
[B][M1]سبق گیرند بر آب از روانی[M2]گر ایشان را به آب خود بخوانی
[B][M1]چو هر یک را زلیخایی شمردم[M2]گران کاوین به یوسفشان سپردم
[B][M1]خرد را نزهتی، جان را بهاریست[M2]جهان را از من این خوش یادگاریست
[B][M1]نظر در وی به چشم راست باید[M2]جمالش چشم کژبین را نشاید
[B][M1]خداوندا، نگه دارش ز دزدان[M2]ز چشم عیب جوی زن به مزدان
[B][M1]بپوشان آنچه ما کردیم و گفتیم[M2]مکن پیدا، اگر چیزی نهفتیم
[B][M1]بدیهایی، که از ما گشت پیدا[M2]به روی ما میار، از لطف، فردا
[B][M1]در آن روزی که تابی بر جهان نور[M2]مدار از اوحدی توفیق خود دور
[END]