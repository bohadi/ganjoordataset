[START][A]
[B][M1]امروز که نوبت جوانی من است،
[M2]می نوشم از آن‌که کامرانی من است؛
[B][M1]عیبم مکنید. گرچه تلخ است خوش است،
[M2]تلخ است، از آن‌که زندگانی من است.
[A]
[B][M1]گر آمدنم به من بُدی، نامَدَمی.
[M2]ور نیز شدن به من بدی، کی شدمی؟
[B][M1]بِهْ زان نَبُدی که اندرین دیْرِ خراب،
[M2]نه آمدمی، نه شدمی، نه بُدَمی.
[A]
[B][M1]از آمدن و رفتنِ ما سودی کو؟
[M2]وز تارِ وجودِ عمرِ ما پودی کو؟
[B][M1]در چَنْبَرِ چرخ جان چندین پاکان،
[M2]می‌سوزد و خاک می‌شود، دودی کو؟
[A]
[B][M1]افسوس که بیفایده فرسوده شدیم،
[M2]وَز داسِ سپهرِ سرنگون سوده شدیم؛
[B][M1]دردا و ندامتا که تا چشم زدیم،
[M2]نابوده به کامِ خویش، نابوده شدیم!
[A]
[B][M1]* با یار چو آرمیده باشی همه عمر،
[M2]لذاتِ جهان چشیده باشی همه عمر،
[B][M1]هم آخِرِ کار رحلتت خواهد بود،
[M2]خوابی باشد که دیده‌باشی همه عمر.
[A]
[B][M1]اکنون که ز خوشدلی به‌جز نام نمانْد،
[M2]یک همدم پخته جز میِ خام نماند؛ 
[B][M1]دستِ طَرَب از ساغرِ می بازمگیر
[M2]امروز که در دست به‌جز جام نماند!
[A]
[B][M1]ای‌کاش که جای آرمیدن بودی،
[M2]یا این رَهِ دور را رسیدن بودی؛
[B][M1]کاش از پیِ صد هزار سال از دل خاک،
[M2]چون سبزه امید بر دمیدن بودی!
[A]
[B][M1]چون حاصلِ آدمی درین جایِ دودَر،
[M2]جز دردِ دل و دادنِ جان نیست دگر؛
[B][M1]خرّم دلِ آن‌که یک نفس زنده نبود،
[M2]و آسوده کسی‌ که خود نزاد از مادر!
[A]
[B][M1]* آن‌کس که زمین و چرخِ اَفلاک نهاد،
[M2]بس داغ که او بر دلِ غمناک نهاد؛
[B][M1]بسیار لبِ چو لعل و زُلفینِ چو مشک
[M2]در طَبلِ زمین و حُقّهِٔ خاک نهاد!
[A]
[B][M1]گر بر فَلَکَم دست بُدی چون یزدان،
[M2]برداشتمی من این فلک را ز میان؛
[B][M1]از نو فلک دگر چُنان ساختمی،
[M2]کازاده به کامِ دل رسیدی آسان. 
[END]