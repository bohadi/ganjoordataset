[START][A]
[B][M1]ای گشایندهٔ خزاین جود[M2]نقش پیوند کارگاه وجود
[B][M1]همه هستی ز ملک تا ملکوت[M2]یک رقم زان جریدهٔ جبروت
[B][M1]هست بی نیست آشکار و نهفت[M2]توئی و جز ترا نشاید گفت
[B][M1]ای به صد لطف کارسازنده[M2]بنده را از کرم نوازنده
[B][M1]آمدم بر در تو بی‌خودوار[M2]با خودم دار بی خودم مگذار
[B][M1]به کرم رخت خواجگیم بسوز[M2]بنده‌ام خوان و بندگی آموز
[B][M1]دور کن باد خسروی ز سرم[M2]پر کن از خاک بندگی بصرم
[B][M1]آن چنان ره به خویش کن بازم[M2]کز تو با دیگری نپردازم
[B][M1]سخن آن به که بعد حمد خدای[M2]بود از نعمت خواجهٔ دو سرای
[B][M1]بهترین نقطهٔ رسل بشمار[M2]آسمان دایره است او پرگار
[B][M1]چار یارش بچار سوی یقین[M2]چهار رکن و چهار صفهٔ دین
[B][M1]آن بزرگان که همنشین ویند[M2]روشن از پرتو یقین ویند
[B][M1]گویم افسانه‌های طبع فزای[M2]از لب لعبت فسانه سرای
[B][M1]هر فسانه صراحیئی ز شراب[M2]دور مستی و بلک داروی خواب
[B][M1]هر یکی را بهشت نام کنم[M2]حور و کوثر درو تمام کنم
[B][M1]پس نویسم به کلک مشک سرشت[M2]نام این هشت خانه هشت بهشت
[B][M1]تا کسی کاندرو گذر یابد[M2]بی قیامت بهشت دریابد
[B][M1]گنج پیمای این خزینهٔ پر[M2]از خزینه چنین گشاید در
[B][M1]کافتاب جمال بهرامی[M2]چو شد از نور در جهان نامی
[B][M1]پدرش رخت زندگانی بست[M2]او به جای پدر به تخت نشست
[B][M1]هر کرا دید در خود پیشی[M2]داد با شغل دولتش خویشی
[B][M1]کاردارش نشد به روی زمین[M2]جز خردمند و راستکار و امین
[B][M1]عهدهٔ ملک چو بر ایشان بست[M2]خود بفارغدلی به باده نشست
[B][M1]عیش می کرد و کام دل می راند[M2]باده می خورد و گنج می افشاند
[B][M1]جستی از مطربان چابک دست[M2]آنچه بی می توان شد از وی مست
[B][M1]حاضر خدمتش غلامی چند[M2]گشته همتاش در کمان و کمند
[B][M1]خاص‌تر ز آن همه کنیزی بود[M2]افتی در ته سپهر کبود
[B][M1]بس که کردی بهر دلی آرام[M2]به دلارا میش برآمده نام
[B][M1]قامتی در خوشی چو عمر دراز[M2]هوس انگیزتر ز عشق مجاز
[B][M1]بر چو نارنج نو به شاخ درخت[M2]سخت رسته ز صحبت دل سخت
[B][M1]چو به دنبال چشم کرده نگاه[M2]برده صد ره رونده را از راه
[B][M1]نیم دزدیده خنده زیر لبش[M2]کرده تعلیم دزدی عجبش
[B][M1]سختی تلخ در لبی چو نبات[M2]مرگ را داده چاشنی ز حیات
[B][M1]گیسوی پیچ پیچش از سرناز[M2]داده بر دست فتنه رشته دراز
[B][M1]تنی از نازکی درونه فریب[M2]پای تا سر همه لطافت و زیب
[B][M1]در تماشاش روز و شب بهرام[M2]همچو جمشید در نظارهٔ جام
[B][M1]ره سوی صیدگاه بی گاهش[M2]آهوی شیر گیر همراهش
[B][M1]داشت میلی تمام در نخچیر[M2]گور صد شیر کنده بود به تیر
[B][M1]رغبتش جز به صید گور نبود[M2]با دگر وحشیانش زور نبود
[B][M1]گور چندان فکندی از سر شور[M2]که شدی پشته‌ها چون گنبد گور
[B][M1]با مدادان که این غزالهٔ نور[M2]مشک شب را نهفت در کافور
[B][M1]شاه بهرام هم به عادت خویش[M2]توسنان شکار جست به پیش
[B][M1]اشقر خاص زیر ران آورد[M2]لرزه در باد مهرگان آورد
[B][M1]نازنین را به همرکیبی خویش[M2]کرد همراه ناشکیبی خویش
[B][M1]شاه بهرام و ترک بهرامی[M2]کرده صیدش بصد دلارامی
[B][M1]هر دو پویه زنان به راه شدند[M2]صید جویان به صیدگاه شدند
[B][M1]زین میان ناگه از کرانهٔ دشت[M2]آهوئی چند پیش شاه گذشت
[B][M1]گفت با شه غزال شیر انداز[M2]کاهو آمد به سوی شیر فراز
[B][M1]هر یکی را ز تو چنان جویم[M2]کانچنان افگنی که من گویم
[B][M1]ناوکی زن بر آهوی ساده[M2]که شود ماده نر نرش ماده
[B][M1]شاه دریافت خورده دانی او[M2]تاخت مرکب به هم عنانی او
[B][M1]به خدنگی دو شاخ از آهوی نر[M2]برد زانگونه کو نداشت خبر
[B][M1]ضربه فرق او از انسان راند[M2]که ازو تا به ماده فرق نماند
[B][M1]کار نر چو به مادگی پرداخت[M2]سوی ماده که نر کند در تاخت
[B][M1]دو یک انداز را بهم پیوست[M2]بس بر آهو روانه کرد ز شست
[B][M1]هر دو در سر چنان نشاندش غرق[M2]که دو شاخ پدید کرد ز فرق
[B][M1]زان دو شرط هنر که در خورد کرد[M2]کرد نر ماده ماده را نر کرد
[B][M1]کرد چون خواهش صنم همه راست[M2]از وی انصاف آن هنر درخواست
[B][M1]پاسخش داد ماه نوش لبان[M2]کی کمال تو عقده بند زبان
[B][M1]این هنر قدت خداوندی[M2]جادویی بود نی هنرمندی
[B][M1]لیک از انجا که راست اندیش است[M2]دستها را ز دستها پیشی است
[B][M1]بین که تا نفگی ز بینش پیش[M2]بینش خویش را به بینش خویش
[B][M1]کانج ازین گرده‌هات نغز نمود[M2]نیز ازین نغز تر تواند بود
[B][M1]شاه را طیره کرد گفتارش[M2]زعفران گشت رنگ گلنارش
[B][M1]گفت کای در خور جفا بدی[M2]این چه گستاخیست و بی خردی
[B][M1]من که کارم همه نمونه بود[M2]دیگری به ز من چگونه بود
[B][M1]این سخن گفت و پی به کین افشرد[M2]او فگندش زین و مرکب برد
[B][M1]ماند بی خویشتن صنم تا دیر[M2]تشنه و غرق آب و از جان سیر
[B][M1]بس به صد خستگی ز جا برخاست[M2]راه صحرا گرفت و می شد راست
[B][M1]از کف پای خارهای چو تیر[M2]می گذشتش چو سوزنی ز حریر
[B][M1]پا که از برگ گل فکار شود[M2]چون شود چون به زیر خار شود
[B][M1]کس نه همراه و رهنماش مگر[M2]سایه در زیر و آفتاب ز بر
[B][M1]می‌نمود اندران پریشانی[M2]گفته و کرده را پشیمانی
[B][M1]قدری چو برین نمط بشتافت[M2]گذر اندر سواد دیهی یافت
[B][M1]آن دهی بود بر کرانهٔ دشت[M2]کادمی هیچ از آن طرف نگذشت
[B][M1]آمد آن مه دران خرابه شتاب[M2]همچو مهتاب کوفتد به خراب
[B][M1]در شد اندر تریچ دهقانی[M2]در سفال شکسته ریحانی
[B][M1]بود دهقان جوانی آزاده[M2]هم هنرمند و هم ملک زاده
[B][M1]طرفه بر بط زنی گزیده سرود[M2]دست چون ابر و برق بر سر رود
[B][M1]باز دانسته پرده‌ها را راز[M2]مضحک و مبکی و منوم ساز
[B][M1]چون نگه کرد سرو سیمین را[M2]روی گل رنگ و زلف مشکین را
[B][M1]ماند حیران که این چه جانور است[M2]وندرین دشتش از کجا گذر است
[B][M1]این پری از کجا پرید اینجا[M2]ور پری نیست چون رسید اینجا
[B][M1]گفت کای چشم بد ز روی تو دور[M2]کیستی تو بدین لطافت و نور
[B][M1]ملکی با پری و یا مردم[M2]خبری ده که با خبر گردم
[B][M1]صنم تن گدل ز تنگ دلی[M2]داد بیرون دمی به صد خجلی
[B][M1]گفت یک یک ز جان بی آرام[M2]قصهٔ خویش و غصهٔ بهرام
[B][M1]گفت ز آنجا که کارنامهٔ تست[M2]شرف ما به بارنامهٔ تست
[B][M1]چون تو شایسته خداوندی[M2]من پذیرفتمت به فرزندی
[B][M1]گر قناعت کین به خشک و تری[M2]حاضر خدمتم به ماحضری
[B][M1]خواجه زان اختر فلک مایه[M2]بر زمین بوسه داد چون سایه
[B][M1]از هنرها که بود حاصل او[M2]از دل خویش ریخت در دل او
[B][M1]کرد استاد در همه جای[M2]خاصه در پرده بریشم ونای
[B][M1]چند گه جادوئی شد اندر ساز[M2]که بکشتی و زنده کردی باز
[B][M1]این خبر شهره گشت در آفاق[M2]کز جهان جادوئی برامد طاق
[B][M1]کاهو از دشت سوی خود خواند[M2]کشد و باز زنده گرداند
[B][M1]گفت و گویی بهر کران افتاد[M2]غلغلی در همه جهان افتاد
[B][M1]از پژوهندگان در گاهی[M2]یافت دارای دولت آگاهی
[B][M1]زان هوسها که بود در بهرام[M2]زین خبر در دلش نماند آرام
[B][M1]بامدادان عنان به صحرا داد[M2]سرو را باد و باد را پا داد
[B][M1]چون تمنای آن تماشا داشت[M2]رفت جائی که آن تمنا داشت
[B][M1]گفت بهرام کارزو داریم[M2]که هنرهات پیش چشم آریم
[B][M1]نازنین را که آن همه رم و رام[M2]بود بهر شکنجهٔ بهرام
[B][M1]زان تمنای شه که در خور یافت[M2]جای جولان خویشتن دریافت
[B][M1]گشت همراه شیر گیری شاه[M2]نازند راه آوان زان راه
[B][M1]چو زد آهو بسی و گور انداخت[M2]لحن آهو نواز را بنواخت
[B][M1]آهوان رمیده با دل ریش[M2]پای کوبان درامدند ز پیش
[B][M1]چو سوی خویش خواندشان به سرود[M2]پرده خواب راست کرد به رود
[B][M1]در زمان کان نفس فرو بردند[M2]همه خفتند گوئیا مردند
[B][M1]چون دمی دیده‌ها بهم بستند[M2]ساخت آن جسته را که برجستند
[B][M1]زان نمونه که شرح نتوان داد[M2]زنده را کشت و کشته را جان داد
[B][M1]دید شه نیز سحرمندی او[M2]بست چشمش ز چشم بندی او
[B][M1]لیکن آورد همچو طراران[M2]بر گهر طعنهٔ خریداران
[B][M1]کاین چنین‌ها بسی است اندر دهر[M2]هر کسی دارد از طلسمی بهر
[B][M1]کاردانی به کشوری نبود[M2]که ازو کار دانتری نبود
[B][M1]در شکر خنده شد بت شیرین[M2]گفت آری از ان ما همه این
[B][M1]زیرکان در هنر بوند تمام[M2]لیک بهتر زمانه از بهرام
[B][M1]شاه آواز آشنا بشناخت[M2]ناوکش را نشانهٔ جان ساخت
[B][M1]داد منزل به جان مشتاقش[M2]در برآورد چون به غلطاقش
[B][M1]زد ز عذر گناه خود نفسی[M2]عذرهای گذشته خواست بسی
[B][M1]بس به صد شادی و دلارامی[M2]باز بردش به تخت بهرامی
[B][M1]دل کزان پیش مهربان بودش[M2]پیش از ان شد که پیش از ان بودش
[B][M1]شاه فرمود کان دو صورت حال[M2]آید اندر نمونهٔ تمثال
[B][M1]نقش بندان بخانهٔ تصویر[M2]در خور نق نگاشته و سریر
[B][M1]پور منذر که بود نعمان نام[M2]در سبق هم جریدهٔ بهرام
[B][M1]شه ز بس دانش و معانی اور[M2]وز بزرگی و کاردانی او
[B][M1]در همه ملک اشارتش داده[M2]دستگاه و زارتش داده
[B][M1]چون ز صحرا نوردی بهرام[M2]مصلحت را گسسته دید عنان
[B][M1]جست دانای کار مردی چند[M2]تجربت یافته ز چرخ بلند
[B][M1]دادشان یادگارهای گران[M2]در خور پیشگاه تاجوران
[B][M1]کاورند از برای خلوت بخت[M2]هفت دختر ز هفت صاحب تخت
[B][M1]رهروان بعد هفت ماه خرام[M2]آوریدند هفت ماه تمام
[B][M1]چون قوی شد بنای پردهٔ راز[M2]کرد نعمان بنای دیگر ساز
[B][M1]بر لب جوی مرغزاری جست[M2]کز بهشتش نمونه بود درست
[B][M1]خواند معمار کاردان را پیش[M2]باز گفتش خیال خاطر خویش
[B][M1]از زمین تا فراز گنبد مهر[M2]هفت گنبد برآوری چو سپهر
[B][M1]بود بنای کاردان مردی[M2]کز زمین آسمان بنا کردی
[B][M1]شیده نامی که هر چه پیدا کرد[M2]خلق را زان نمونه شیدا کرد
[B][M1]هفت گنبد چو رنگ و بوی گرفت[M2]جا در و هفت ماه روی گرفت
[B][M1]هر یکی هم به رنگ مسکن خویش[M2]جامه را رنگ داده بر تن خویش
[B][M1]چون شد اسباب هفت خانه تمام[M2]باز گفتند قصه با بهرام
[B][M1]کانچه نعمان کاردان آراست[M2]زاد می زادگان نیاید راست
[B][M1]شاه کاین مژدهٔ نشاط شنود[M2]میل طبعش عنان ز دست ربود
[B][M1]چون رسید اندران خجسته سواد[M2]گشت بر لاله کرد و بر شمشاد
[B][M1]بوی گلهاش مغز پرور گشت[M2]مغزش از بوی گل معطر گشت
[B][M1]بیشتر شد به بوستان فراخ[M2]میوه بر میوه دید شاخ به شاخ
[B][M1]چون درامد به کار خانه نو[M2]دید هر سو نگار خانه نو
[B][M1]جنتی بر ز جور زیبا دید[M2]جان ز نظاره ناشکیبا دید
[B][M1]مجلسی یافت پر ز نعمت و کام[M2]با حریفان نو نوشت به جام
[B][M1]آن چنان شد به روی خوبان شاد[M2]کش ز عیش گذشته نامد یاد
[B][M1]خواند نعمان کاردان را پیش[M2]بخششی کردش از نهایت بیش
[B][M1]آفرین گفت بر چنان رائی[M2]که بر آراست آن چنان جائی
[B][M1]روز شنبه که باد مشک انگیز[M2]شد به دامان صبح غالیه بیز
[B][M1]شه به گنبد سرای مشکین شد[M2]خانه زو همچو نافه چین شد
[B][M1]ماه هند و نژاد رومی چهر[M2]خاست از خوابگاه ناز به مهر
[B][M1]کرد چون ساقیان برعنائی[M2]نقل ریزی و مجلس آرائی
[B][M1]ز اول بامداد تا گه شام[M2]عشرت و عیش بود و باده و جام
[B][M1]شه ز مستی نمود رغبت خواب[M2]هم ز گل مست بود و هم ز شراب
[B][M1]جانش از ذوق بوسه مفتون بود[M2]مستی نقلش از می افزون بود
[B][M1]زان پری پیکر بهشتی وش[M2]خواست کافسانهٔ سراید خوش
[B][M1]گفت وقتی به روزگار نخست[M2]بود شاهی به شهر یاری چست
[B][M1]در سر اندیب پایه تختش[M2]قدم آدم افسر بختش
[B][M1]هوسی بودش از دل افروزی[M2]در چه کار دانش آموزی
[B][M1]داشت پیوسته چون نکو رایان[M2]میل با زیرکان دانایان
[B][M1]سه پسر داشت هوشمند و جوان[M2]هم توانگر به علم و هم بتوان
[B][M1]خواند روزی نهانی از اغیار[M2]هر یکی را جدا به پرسش کار
[B][M1]گفت اول به اولین فرزند[M2]که مرا شد بنفشه سرو بلند
[B][M1]قرعه بر تست پادشاهی را[M2]رونق ماه تا به ماهی را
[B][M1]آن بنا نو کنی به داد و به جود[M2]که جهان خوش بود خدا خشنود
[B][M1]ناتوان را برفق پیش آئی[M2]با توانا کنی توانائی
[B][M1]به شبانی رمه نگهداری[M2]گوسپند ان به گرگ نگذاری
[B][M1]پور دانا به خاک سود کلاه[M2]گفت جاوید باد دولت شاه
[B][M1]تا توئی ملک بر کسی نه سزاست[M2]بی تو خود زیستن ز بهر چراست
[B][M1]مور با آنکه در سریر شود[M2]کی سلیمان تخت گیر شود
[B][M1]شه دران آزمایش کارش[M2]چون پسنیده دید گفتارش
[B][M1]در دلش صد هزار تحسین خواند[M2]واشکارش به خشم بیرون راند
[B][M1]خواند فرزند دومین را پیش[M2]خاص کردش به آزمایش خویش
[B][M1]با فسونگر زبان به افسون داد[M2]ماجرای گذشته بیرون داد
[B][M1]پسر زیرک از خردمندی[M2]کرد پرسنده را زبان بندی
[B][M1]گفت ما را به جان و بینائی[M2]کردنی شد هر آنچه فرمائی
[B][M1]لیک پیشت حدیث تاج و سریر[M2]عیب باشد ز بنده عیب مگیر
[B][M1]دیرمان تو که تا توئی بر جای[M2]دیگری کی نهد به مسند پای
[B][M1]وان زمان کاین زمانه گذران[M2]با تو نیز آن کند که با دگران
[B][M1]مهتری هست آخر از من خرد[M2]بار سر جز به دوش نتوان برد
[B][M1]شاه زو هم گره در ابرو کرد[M2]وز حضور خودش به یک سو کرد
[B][M1]روی در خرد کاردان آورد[M2]خرده‌ای باز در میان آورد
[B][M1]داد پاسخ جوان کارشناس[M2]که ز طفلان نکو نیاید پاس
[B][M1]شاه چون دید کان سه گوهر پاک[M2]می‌شناسند گوهر از خاشاک
[B][M1]شادمان شد ز بخت فرخ خویش[M2]سود بر خاک بندگی رخ خویش
[B][M1]لیکن از پیش بینی و پی غور[M2]با جگر گوشگان شد اندر شور
[B][M1]داد فرمان که هر سه بدر منیر[M2]پیش گیرنده ره ز پیش سریر
[B][M1]تا حد ملک شهریار بود[M2]هر که ماند گناهکار بود
[B][M1]زین سخن هر سه تن ز جای شدند[M2]توشه بستند و ره گرای شدند
[B][M1]ره نوشتند بی شکیب و سکون[M2]تا شدند از دیارشان بیرون
[B][M1]در رسیدند تا به اقلیمی[M2]که از آن بود ملکشان نیمی
[B][M1]روزی از گردش ستاره و ماه[M2]می نوشتند سوی شهری راه
[B][M1]تا که از پیش زنگی چون قیر[M2]تک زنان سویشان گذشت چو نیر
[B][M1]گفت کای رهروان زیبا روی[M2]شتری دید کس روان زین سوی
[B][M1]زان سه برنا یکی زبان بگشاد[M2]نقش نادیده را روان بگشاد
[B][M1]گفت کان گمشده که رفت از دست[M2]یک طرف کور هست گفتا هست
[B][M1]دومین باز کرد لب خندان[M2]گفت او را کمست یک دندان
[B][M1]سومین هوشمند با تمیز[M2]گفت یک پای لنگ دارد نیز
[B][M1]گفت چون راست شد نشانی او[M2]بایدم ره به هم عنانی او
[B][M1]باز گفتند هر یکیش جواب[M2]که همین راه گیر و رو بشتاب
[B][M1]مرد پوینده راه پیش گرفت[M2]رفت و دنبال کار خویش گرفت
[B][M1]آن جوانان براه گام به گام[M2]می نمودند نرم نرم خرام
[B][M1]تا زمانیکه گرم گشت سپهر[M2]موج آتش فشاند چشمه مهر
[B][M1]زیر عالی درخت انبه شاخ[M2]کش دو پرتاب بود سایه فراخ
[B][M1]در رسیدند رنجدیده ز راه[M2]میل کردن سوی آب و گیاه
[B][M1]چشمه دیدند دست و پا شستند[M2]بر گل و سبزه خوابگه جستند
[B][M1]چون ز یاد خوش درونه نواز[M2]نرگس مستشان شد اندر ناز
[B][M1]ساربان باز در رسید چو باد[M2]با زبانی چو خنجر پولاد
[B][M1]گفت این سوی تا بیک فرسنگ[M2]پایم از تاختن نداشت درنگ
[B][M1]دیده گردی از آن رمیده ندید[M2]گرد چه بود که آفریده ندید
[B][M1]گفت ازیشان یکی که بشنو گفت[M2]هر چه دیدیم چون توانش نهفت
[B][M1]هست بارش دو سوی رویاروی[M2]روغن این سوی و انگبین آن سوی
[B][M1]دومین کرد روی کار بر او[M2]هست گفتا زنی سوار بر او
[B][M1]سومین گفت زن گرانبار است[M2]وز گرانیش کار دشوارست
[B][M1]ساربان زانهمه نشان درست[M2]گرد شک را ز پیش خاطر شست
[B][M1]آگهی چون نداشت از فن شان[M2]چنگ در زد سبک بدامنشان
[B][M1]زان نفیر و فغان کزو برخاست[M2]گرد گشتند خلق از چپ و راست
[B][M1]تا نهایت بران قرار افتاد[M2]که بباید شدن چو کار افتاد
[B][M1]ملک عهد را خبر کردن[M2]راه انصاف را نظر کردن
[B][M1]ساربان ماجرای حال که بود[M2]وانهمه پاسخ و سوال که بود
[B][M1]گفت اول دعای دولت شاه[M2]که بمان تا بود سپید و سیاه
[B][M1]ماسه بر نامسافریم و غریب[M2]در تک و پویه زاری و خورد نصیب
[B][M1]می‌بریدیم ره ز گرش دهر[M2]نارسیدیم بر در این شهر
[B][M1]او شتر جست و ما به لابه و لاغ[M2]تازه کردیم نقش او را داغ
[B][M1]شد ملک گرم از این حکایت و گفت[M2]کانچه پیداست چون توانش نهفت
[B][M1]برده را بازده بهانه مکن[M2]خویشتن را به بد نشانه مکن
[B][M1]این سخن گفت و چون ستمکاران[M2]بندشان کرد چون گنهکاران
[B][M1]آن جوانان نغز با فرهنگ[M2]سوی زندان شدند با دل تنگ
[B][M1]شتر یاوه گشته با همه ساز[M2]بر در ساربان رسید فراز
[B][M1]مردی آمد که در فلان کهسار[M2]بر درختیش مانده بود مهار
[B][M1]من بران سو شدم بخار کشی[M2]دیدم و کردمش مهار کشی
[B][M1]زن که بالاش بود گفت نشان[M2]تا من آوردمش بر تو کشان
[B][M1]ساربان دادش آنچه واجب بود[M2]بس به سوی ملک روان شد زود
[B][M1]گفت باشد که من ز دولت شاه[M2]یافتم هر چه یاوه و گشت ز راه
[B][M1]شتر و هر چه بود بار بر او[M2]وان عروسی که بد سوار براو
[B][M1]شه نظر سوی عدل فرماید[M2]بندیان را ز بند بگشاید
[B][M1]شه ز آزار به گناهی چند[M2]از جگر بر کشید آهی چند
[B][M1]خواندشان با هزار خجلت و شرم[M2]نرم دل کردشان به پرسش نرم
[B][M1]وانگهی دادشان ز بند خلاص[M2]خلعتی داد هر یکی را خاص
[B][M1]پس بپرسیدشان که قصه خویش[M2]باز پاید نمودن از کم و بیش
[B][M1]کانچه مردم ندید پیکر او[M2]چون نشانی دهد ز جوهر او
[B][M1]ماجرا گرد رست باشد و راست[M2]خواسته بی کران دهم بی خواست
[B][M1]ور کم و بیش در میان آید[M2]سر شمشیر در زبان آید
[B][M1]پس یکی زان سه تن زبان بگشاد[M2]گفت بادی همیشه خرم و شاد
[B][M1]من که کوریش را نشان گفتم[M2]بینشم ره نمود زان گفتم
[B][M1]همه یک سوی دیدم اندر راه[M2]خوردنش از درخت و خاره گیاه
[B][M1]دومین گفت کز ره فرهنگ[M2]من بیک پای ازانش گفتم لنگ
[B][M1]کانچنان دیدمش براه نشان[M2]که به یک پای رفته بود کشان
[B][M1]برگ و شاخی که خورد کرده او[M2]دیدم افتاده نمی خورد او
[B][M1]هر چه ناخورده می نمود در او[M2]برگ یک یک درست بود در او
[B][M1]شاه گفتا که آن سه چیز نخست[M2]هر چه گفتید راست بود و درست
[B][M1]سه دیگر بدانش و تمیز[M2]روشن وراست گفت باید نیز
[B][M1]بازیکتن زبان راز گشاد[M2]وانچه درپرده بود باز گشاد
[B][M1]گفت کاول دمی که از من رفت[M2]ماجرا ز انگبین و روغن رفت
[B][M1]وان چنان بد که در خس و خاشاک[M2]دیدم آلایشی چکیده به خاک
[B][M1]مگس افکنده بود یک سو شور[M2]سوی دیگر قطار لشکر مور
[B][M1]هر چه در وی دوید مور به جهد[M2]حکم کردم که روغن است نه شهد
[B][M1]وانچه سویش مگس نمود هجوم[M2]به فراست شد انگبین معلوم
[B][M1]آن چنان دیدمش که گشت یقین[M2]اثر زانو شتر به زمین
[B][M1]گشت پیدا ز پهلوی زانو[M2]نقش نعلین‌های کدبانو
[B][M1]گفت سوم که رای من بنهفت[M2]زان سبب حامل و گرانش گفت
[B][M1]کاندران جای کان جمازه نشین[M2]بر جمازه سوار شد ز زمین
[B][M1]گفتم این حامل گرانبار است[M2]کزمین خاستنش دشوار است
[B][M1]شاه کز هر سه تن شنید جواب[M2]بنده شد زان فراستی به صواب
[B][M1]هر یکی را به صد نوا و نواخت[M2]ساخت برگی چنان که باید ساخت
[B][M1]زان نمو دارد ور بینی‌شان[M2]کرد رغبت به همنشینی‌شان
[B][M1]منزلی دادشان درون سرای[M2]تا بود نزدشان به خلوت جای
[B][M1]دل چو گشتیش فارغ از همه کار[M2]تازه کردی نشاط را بازار
[B][M1]با حریفان تو و به تنهائی[M2]باده خوردی به مجلس آرائی
[B][M1]گوش کردی دم نهانی شان[M2]بهره جستی ز کاردانی‌شان
[B][M1]آنگهی گفت جمله را خندان[M2]کافرین بر شما خردمندان
[B][M1]با شما دوستان با تمیز[M2]یافتم بهره‌مندی از همه چیز
[B][M1]با شما عیش موجب هنر است[M2]هر چه پیش است سود بیشتر است
[B][M1]لیک گردندهٔ جهان پیمای[M2]نتوان بند کرد در یک جای
[B][M1]ازین نمط خواست عذرها بسیار[M2]بس بهر یک سپرد صد دینار
[B][M1]هر سه از بخت شادمانهٔ خویش[M2]ره گرفتند سوی خانه خویش ...
[A]
[B][M1]شکر حق را که از خزاین غیب[M2]ریخت چندان جواهرم در جیب
[B][M1]که ازان نقد قیمتی به سه سال[M2]کردم این پنج گنج مالامال
[B][M1]یک یک این پنج نامه تا پایان[M2]عرضه کردم به چشم دانایان
[B][M1]هر کسی را چنانکه روی نمود[M2]در بد و نیک گفت و گوی نمود
[B][M1]زینهمه ناقدان نکته‌شناس[M2]هر کسی، زد دمی به وهم و قیاس
[B][M1]لیک، آن کاندرین خزاین پر[M2]مهره قلب دور کرد ز در
[B][M1]به سکه در علم راست تدبیر است[M2]راستی هم شهاب و هم تیر است
[B][M1]راستی ساکن اندرو به صواب[M2]چون الف راست در میان شهاب
[B][M1]او شهاب و دل و تنش ز اخیار[M2]نیرین مشارق الانوار
[B][M1]من بدو عرضه کرده نامه خویش[M2]او با صلاح رانده خامه خویش
[B][M1]دیده هر بیت را رقم به رقم[M2]رنج بر خود نهاد و منت هم
[B][M1]شمع من یافته ضیاء از وی[M2]مس گشته کیمیا از وی!
[END]