[START][A]
[B][M1]محمل رحلت ببند ای ساربان کز شوق یار
[M2]می کشد هر دم به رویم قطره های خون قطار
[B][M1]زودتر آهنگ ره کن کآرزوی او مرا
[M2]برده است از دیده خواب از سینه صبر از دل قرار
[B][M1]قطع این وادی به ترک اختیار خود توان
[M2]می نهم در قبضه حکمت زمام اختیار
[B][M1]اشتر مستم که بی خود می روم در راه او
[M2]نیست در بینی مرا جز رشته مهرش مهار
[B][M1]پای کوبان می برد شوق جمال او مرا
[M2]زیر پایم چون حریر و گل بود خارا و خار
[B][M1]هر کسی بر ناقه بهر تحفه باری می نهد
[M2]بار من فاقه است و من زین تحفه هستم زیر بار
[B][M1]هر نشان پا که می بینم ز ناقه در رهش
[M2]می نماید چهره مقصود را آیینه وار
[B2]محمل امشب دیر می جنبد حدی آغاز کن
[B][M1]یک طرف بانگ حدی یک جانب آواز درای
[M2]از گران جانی بود آن را که ماند دل به جای
[B][M1]ناقه چون ذکر حبیب و منزل او بشنود
[M2]گر چه باشد در گرانی کوه گردد بادپای
[B][M1]لیلی اندر حی چو گل بگشاد گویی پیرهن
[M2]کز نسیم نجد می آید شمیم جانفزای
[B][M1]حال و وجد من فزود از بوی جان افزای نجد
[M2]سوی نجدم ای صبا بهر خدا راهی نمای
[B][M1]منزل جانان و کان لطف و احسان است نجد
[M2]آب او خوش خاک او دلکش هوایش دلگشای
[B][M1]لاله صحرای او بر چهره گل داغ نه
[M2]سبزه اطلال او بر جعد سنبل مشکسای
[B][M1]وایه آن دارم که بینم نجد را مأوای خویش
[M2]گر نیابم وایه خود وای من صد بار وای
[B2]نجد می گویم وز آن قصدم زمین یثرب است
[B][M1]بر کنار دجله ام افتاده دور از خان و مان
[M2]وز دو دیده دجله خون در کنار من روان
[B][M1]پا برون کی کردمی بر خاک بغداد از رکاب
[M2]گر نپیچیدی هوای یثربم آن سو عنان
[B][M1]حبذا یثرب که تا یکدم کنم آنجا وطن
[M2]عمرها ترک اقامت در وطن کردن توان
[B][M1]مرغ جان را آشیان اصلی است آن ای خدای
[M2]ره نمای این مرغ را روزی سوی آن آشیان
[B][M1]خوابگاه حضرتی آمد که گر بودی به فرض
[M2]مرقد پاکش چو مهد عیسی اندر آسمان
[B][M1]فرض بودی بر همه بهر زیارت کردنش
[M2]صرف کردن عمر را در جست و جوی نردبان
[B][M1]مرقد او در زمین پیدا زهی حرمان که من
[M2]پا ز سر ناکرده بنشینم ز طوفش یک زمان
[B2]کی بود یارب که دل از فکر عالم کرده صاف
[B][M1]السلام ای قیمتی تر گوهر دریای جود
[M2]السلام ای تازه تر گلبرگ صحرای وجود
[B][M1]السلام ای آن که تا از جبهه آدم نتافت
[M2]نور پاکت کس نبرد از قدسیان او را سجود
[B][M1]السلام ای آن که زنگ ظلمت کفر و نفاق
[M2]صیقل تیغ تو از آیینه گیتی زدود
[B][M1]السلام ای آن که ناید در همه کون و مکان
[M2]تیزبینان را به جز نور تو در چشم شهود
[B][M1]السلام ای آن که بهر فرش راهت بافت دهر
[M2]اطلسی را کش ز شب کردند تار از روز پود
[B][M1]السلام ای آنکه ابواب شفاعت روز حشر
[M2]جز کلید لطف تو بر خلق نتواند گشود
[B][M1]السلام ای آن که تا بودم درین محنت سرا
[M2]در سرم سودا و در جانم تمنای تو بود
[B2]صد سلامت می فرستم هر دم ای فخر کرام
[B][M1]یا شفیع المذنبین بار گناه آورده ام
[M2]بر درت این بار با پشت دوتاه آورده ام
[B][M1]چشم رحمت برگشا موی سفید من نگر
[M2]گر چه از شرمندگی روی سیاه آورده ام
[B][M1]آن نمی گویم که بودم سالها در راه تو
[M2]هستم آن گمره که اکنون رو به راه آورده ام
[B][M1]عجز بی خویشی و درویشی و دلریشی و درد
[M2]این همه بر دعوی عشقت گواه آورده ام
[B][M1]دیو رهزن در کمین نفس و هوا اعدای دین
[M2]زین همه با سایه لطفت پناه آورده ام
[B][M1]گر چه روی معذرت نگذاشت گستاخی مرا
[M2]کرده گستاخی زبان عذرخواه آورده ام
[B][M1]بسته ام بر یکدگر نخلی ز خارستان طبع
[M2]سوی فردوس برین مشتی گیاه آورده ام
[B][M1]دولتم این بس که بعد از محنت و رنج دراز
[M2]بر رحیم آستانت می نهم روی نیاز
[B][M1]یا رسول الله نمی گویم که مهمان توام
[M2]یا فقیری طعمه جوی از ریزه خوان توام
[B][M1]بر لب افتاده زبان گرگین سگی ام تشنه جان
[M2]آرزومند نمی از بحر احسان توام
[B][M1]گر ندارم افسر شاهی به سر این بس که هست
[M2]گردن تسلیم زیر طوق فرمان توام
[B][M1]مسند عزت نهم بر صدر ایوان قبول
[M2]گر نیاید سنگ رد از دست دربان توام
[B][M1]شد گلستان از خوی رخسار تو خاک حجاز
[M2]من به بویی گشته خرسند از گلستان توام
[B][M1]وارهان از گفت و گوی زاغ طبعانم که من
[M2]عندلیب مدح گو مرغ ثناخوان توام
[B][M1]دفتری دارم سیاه از معصیت بیچاره من
[M2]گر شفاعت نامه ای ناید ز دیوان توام
[B2]چون بود عز شفاعت را حمایی بس منیع
[B][M1]حق آنانی که عمری در وفایت بوده اند
[M2]وین زمان در ساحت قرب تو خوش آسوده اند
[B][M1]حق آنانی که راهی را که خود پیموده ای
[M2]پای از سر ساخته ایشان همان پیموده اند
[B][M1]حق آنانی که از تیه ضلالت خلق را
[M2]جز به صوب شارع شرع تو ره ننموده اند
[B][M1]کز گدای بینوا جامی عنایت وامگیر
[M2]کش عنان دل ز کف نفس و هوا بربوده اند
[B][M1]از سحاب فیض لطف عام خود رشحی بریز
[M2]بر دل و جانش که از لوث گناه آلوده اند
[B][M1]کحل بیناییش ده زین در که عمری زین هوس
[M2]مردمان چشم او خون جگر پالوده اند
[B][M1]کن قبول او را طفیل آن کسان کز گفت وگوی
[M2]هم تن و هم جان به راهت سوده و فرسوده اند
[B2]باشد از یمن قبولت فارغ از خلد و جحیم
[A]
[B][M1]صاحبدلان که پیشتر از مرگ مرده اند
[M2]آب حیات از قدح مرگ خورده اند
[B][M1]اول کشیده رخت به سر منزل فنا
[M2]آنگه به دار ملک بقا راه برده اند
[B][M1]یابند بوی فیض بهار از نسیمشان
[M2]آنان که در خزان طبیعت فسرده اند
[B][M1]جان ها فدایشان که به راه طلب هنوز
[M2]نسپرده یک دو گام دل و جان سپرده اند
[B][M1]بر حرفشان چه سان نهد انگشت هر فضول
[M2]چون حرف خود ز تخته هستی سترده اند
[B][M1]موج بلا که کوه بود پیش او چو کاه
[M2]چون کوه پیش صدمت آن پا فشرده اند
[B][M1]با خاکیان عطیه محضند از خدای
[M2]اهل دل این عطیه غنیمت شمرده اند
[B2]هر نعمت و نوال که حد کمال یافت
[B][M1]روح تو مرغ سدره نشین است و تن قفس
[M2]مرغ از قفس همیشه پریدن کند هوس
[B][M1]آن نوع زی که چون قفست بشکند اجل
[M2]تا روضه جنان نکنی روی باز پس
[B][M1]آراسته برای تو بستان سرای خلد
[M2]وینجا تو شادمان به تماشای خار و خس
[B][M1]سرد است هر نفس که نه از بهر دوست خاست
[M2]جز صبح کیست شاهد صادق بر این نفس
[B][M1]منشین ز پای جهد درین مهد پرفریب
[M2]نایافته بر آنچه مراد است دسترس
[B][M1]غافل مشو ز راه درین تنگ مرحله
[M2]کافلاک محمل آمد و انجام بر آن جرس
[B][M1]کس را درین خرابه امید خلود نیست
[M2]اینک وفات مرشد کامل گواه بس
[B2]مخدوم سعد ملت و دین پیر راه فقر
[B][M1]دردا که پاکباز جهان از جهان برفت
[M2]پاک آن چنان که آمده بود آن چنان برفت
[B][M1]جانش که شاهباز معارف شکار بود
[M2]آواز طبل شاه شنود و روان برفت
[B][M1]غم شد محیط مرکز عالم ز هر کران
[M2]کان مرکز محیط کرم از میان برفت
[B][M1]دلها به بر غمین که امین زمین نماند
[M2]جانها ز تن رمان که امان زمان برفت
[B][M1]از وی نشان چگونه دهد کس که ساخت محو
[M2]در بی نشان نشان خود و بی نشان برفت
[B][M1]چون مردمان دیده شدم غرق سیل اشک
[M2]از بس که آبم از مژه خونفشان برفت
[B][M1]گفتم برم به شرح غمش زندگی به سر
[M2]غم زور کرد و قوت نطق از زبان برفت
[B2]هر موی بر تنم شود ای کاش صد زبان
[B][M1]زین ماتم ار سپهر به قانون گریستی
[M2]از چشم اختران همه شب خون گریستی
[B][M1]چون ابر کاشکی همه تن چشم بودمی
[M2]تا من درین غم از همه افزون گریستی
[B][M1]گر دود آتش جگرم بر فلک شدی
[M2]چشم سحاب اشک جگرگون گریستی
[B][M1]آهم ز ضعف اگر نشدی پست قدسیان
[M2]بر حالم از صوامع گردون گریستی
[B][M1]کو آن که چشم خود به همه عمر تر ندید
[M2]تا درد من بدیدی و اکنون گریستی
[B][M1]چشم مرا ز گریه بسیار نم نماند
[M2]گر خون دل مدد نشدی چون گریستی
[B][M1]باران حسرت آمدی و سیل غم نه اشک
[M2]بر جای دیده گر دل محزون گریستی
[B2]چون از میانه رفت سر سالکان راه
[B][M1]کو آن سخن ز شیوه توحید راندنش
[M2]بر طالبان جواهر عرفان فشاندنش
[B][M1]کو آن پی نزول به خلوت سرای قدس
[M2]رخش از مضیق عرصه امکان جهاندنش
[B][M1]کو آن رموز شوق چو یعقوب گفتنش
[M2]کو آن زبور عشق چو داوود خواندنش
[B][M1]کو بردنش به فسحت معنی مرید را
[M2]وز تنگنای عالم صورت رهاندنش
[B][M1]گاهی طریق صدق ارادت نمودنش
[M2]گاهی رحیق صدق محبت چشاندنش
[B][M1]از مرکب مجاهده آوردنش فرود
[M2]بر بادپای جذب حقیقت نشاندنش
[B][M1]سویی که نیست سوی بدان سو کشیدنش
[M2]جایی که نیست جای بدان جا رساندنش
[B2]هر طالبی که رخت طلب سوی او کشید
[B][M1]هر بامداد بر در خلوت سرای او
[M2]اصحاب صف زده به هوای لقای او
[B][M1]هر یک به جای خود متمکن نشسته اند
[M2]یارب چه حال شد که تهی ماند جای او
[B][M1]او نیست زان قبیل که دست جفای چرخ
[M2]چاک افکند به جیب قبای بقای او
[B][M1]شد در بقای ذات مقدس فنای محض
[M2]بادا بقای جمله فدای فنای او
[B][M1]شکر خدا که بر دل اصحاب اگر چه هست
[M2]صد کوه غم ز واقعه جانفزای او
[B][M1]بگذاشت یادگار دو فرزند ارجمند
[M2]هر یک گرفته شیوه صدق و صفای او
[B][M1]بادش عروج روی به حدی که بگذرد
[M2]از حد لامکان درج ارتقای او
[B2]خاک ار نهفت بر صفت گنج در برش
[A]
[B][M1]تا کی زمانه داغ غمم بر جگر نهاد
[M2]یک داغ نیک ناشده داغی دگر نهد
[B][M1]هر داغ کاورد قدری رو به بهتری
[M2]آن داغ را گذارد و داغ بتر نهد
[B][M1]زیر هزار کوه غمم پست و گر دهد
[M2]دستش هزار کوه دگر بر زبر نهد
[B][M1]بر خوان میهمانی او حاضر ار شوم
[M2]پیش من از کباب جگر ماحضر نهد
[B][M1]صد زهر ناب تعبیه شد در آن میان
[M2]در کام عیش من به مثل گر شکر نهد
[B][M1]چون درنیاید از در احسان و لطف کاش
[M2]رختم ازین سراچه حرمان بدر نهد
[B][M1]دانی که چیست بالش راحت ازو مرا
[M2]خشتی که روز واقعه ام زیر سر نهد
[B2]از بیم مرگ اگر چه دل و جان جراحت است
[B][M1]مرغی به تنگنای قفس بود پای بست
[M2]دست قضا به لطف قفس را بر او شکست
[B][M1]بگشاد بال صدق و صفا در فضای قدس
[M2]جولان کنان به کنگر قصر بقا نشست
[B][M1]نادان که جز مضیق قفس جا ندیده بود
[M2]در ماتمش به ناخن اندوه چهره خست
[B][M1]دانا که داشت آگهی از فسحت چمن
[M2]شکر خدای گفت که مرغ از قفس برست
[B][M1]مرغ است جان پاک و قفس این طلسم خاک
[M2]این مرغ بس بلند و قفس نیک تنگ و پست
[B][M1]مرغ تو گر نه بسته پر است این قفس چرا
[M2]بر خویشتن نمی شکنی ای قفس پرست
[B][M1]جامی شکستن قفس آسان شود تو را
[M2]گر جلوه گاه مرغ ببینی چنانکه هست
[B2]بیرون این قفس همه باغ است و نوبهار
[B][M1]خرم دلی که روضه قدسش نشیمن است
[M2]فارغ ز رنج و محنت این تیره گلخن است
[B][M1]منشین درین سرای مسدس که عاقبت
[M2]جای اقامت تو سرای مثمن است
[B][M1]روشن دلی کجا که بود روشناس گل
[M2]و آزاده ای کجا که زباندان سوسن است
[B][M1]تا بنگرد که هست گلی سرزده ز گل
[M2]گل چهره ای که در ته گل کرده مسکن است
[B][M1]تا بشنود که سوسن آزاده ده زبان
[M2]پر فن سخنوری ست کش از خاک مدفن است
[B][M1]جامی نظر سوی چمن افکن ببین که گل
[M2]زینسان چرا به خون دل آلوده دامن است
[B][M1]گل را نرفت دامن هم صحبتی ز دست
[M2]گویا غلط همی کنم آن دامن من است
[B2]گلها شکفت و گلرخ ما زیر خاک خفت
[B][M1]خیز ای نسیم و ره به حریم چمن بپرس
[M2]وز هر گل و گیاه چمن یک سخن بپرس
[B][M1]زان گل که می رسد کفن سبز کرده چاک
[M2]حاصل حریف خفته درون کفن بپرس
[B][M1]بنگر به تازه رویی نورستگان باغ
[M2]پژمردگی عارضش از نسترن بپرس
[B][M1]سروی بجوی بر لب آن روان و زو
[M2]احوال ناروانی آن نارون بپرس
[B][M1]چون شمع لاله بزم فروز چمن شود
[M2]زان شمع نوربخش به هر انجمن بپرس
[B][M1]فرش حریر سبزه چو آری به زیر پای
[M2]چونست زیر خاره و خار آن بدن بپرس
[B][M1]سوسن چو با زبان نباتی کند حدیث
[M2]از خامشی آن لب شکرشکن بپرس
[B2]آید پس از بهار چمن را خزان پدید
[B][M1]من بودم از جهان و گرامی برادری
[M2]در سلک نظم جمع گرانمایه گوهری
[B][M1]زانسان برادری که در اطوار علم و فضل
[M2]چون او نزاد مادر ایام دیگری
[B][M1]در بوستان فضل سراینده بلبلی
[M2]بر آسمان علم درخشنده اختری
[B][M1]خورشید اوج فضل محمد که بر دوام
[M2]پیش قدم ز نور قدم داشت رهبری
[B][M1]یک شمه از شمایل او گر بیان کنم
[M2]جمع آید از مکارم اخلاق دفتری
[B][M1]دردا و حسرتا که ز باغ جهان برفت
[M2]ناخورده از نهال کمالات خود بری
[B][M1]چون او ندیده دیده ایام قرنها
[M2]روشندلی دقیقه شناسی سخنوری
[B2]این نکته گوش دار که در گرانبهاست
[B][M1]رفتی و درد و داغ توام یادگار ماند
[M2]صد حسرت از تو در دل امیدوار ماند
[B][M1]بلبل کشید رنج گلستان و عاقبت
[M2]گل را صبا ربود و ازو بهر خار ماند
[B][M1]دریا شد از سرشک کنارم ولی چه سود
[M2]کان گوهر یگانه من بر کنار ماند
[B][M1]ای یار مهربان به کرم دستگیریی
[M2]کز دست رفت کارم و دستم ز کار ماند
[B][M1]در حیرتم که از دل ریشم اثر نماند
[M2]وین سوز و بی قراری دل برقرار ماند
[B][M1]آن کس که بود آرزوی جان ز دست شد
[M2]این جان زار مانده ندانم چه کار ماند
[B][M1]خاری همی خلید مرا در دل از گلی
[M2]آن گل نماند و در دلم این خارخار ماند
[B2]حرفی که یابم از قلم مشکبار او
[B][M1]یارب به روح پاک امینی که بر درش
[M2]روح الامین سزد ز گدایان کمترش
[B][M1]یارب به نفس زاکیه او که کرده ای
[M2]ز آلودگی هر چه نباید مطهرش
[B][M1]یارب به صفوت دل پاکش که ساخته ست
[M2]عکس فروغ ذات تو مشکات انورش
[B][M1]کان مفلس غریب غریق گنه که کرد
[M2]دوران ز خشت بالش و از خاک بسترش
[B][M1]عاری ز طاعت آمده پیش تو خلعتی
[M2]پوشان ز جامه خانه افضال در برش
[B][M1]وز آسمان جود و سحاب کرم بریز
[M2]باران فیض رحمت جاوید بر سرش
[B][M1]گستاخیی ز غفلت اگر کرد این زمان
[M2]کاورد رو به سوی تو با رو میاورش
[B2]چون نام شد محمدش از فضل سرمدی
[A]
[B][M1]این کهن باغ که گل پهلوی خار است در او
[M2]نیست یک دل که نه زان خار فگار است در او
[B][M1]برگ راحت مطلب میوه مقصود مجوی
[M2]برگ بی برگی و میوه غم و بار است در او
[B][M1]نافه مشک که با این همه عطرافشانی ست
[M2]خون افسرده آهوی تتار است در او
[B][M1]بر رگ عود که در دامن مطرب خفته ست
[M2]منه انگشت که صد ناله زار است در او
[B][M1]دفتر غنچه کش اوراق چنین رنگین است
[M2]نقش کم عمری گل کرده نگار است در او
[B][M1]بهر عبرت بگشا ناف زمین چون نافه
[M2]خط مشکین بتان بین که غبار است در او
[B][M1]چون جهان در خم چوگان قضا گوی صفت
[M2]بی قرار است چه امکان قرار است در او
[B2]بی قراری جهان صبر و قرارم بربود
[B][M1]بنگر گردش این چرخ جفاآیین را
[M2]که چه سان زیر و زبر کرد من مسکین را
[B][M1]ریخت صد گوهرم از چشم چو از سلک وجود
[M2]برد در صفت لطف صفی الدین را
[B][M1]از حریم چمنم شاخ گل تازه شکست
[M2]تا بیاراید ازان روضه حورالعین را
[B][M1]سیم در خاک شود سوده ندانم ز چه روی
[M2]ساخت در خاک نهان آن بدن سیمین را
[B][M1]بی رخش دیدن عالم چو نخواهد دل من
[M2]بستم از خون جگر دیده عالم بین را
[B][M1]مایه شادیم او بود ندانم به چه چیز
[M2]شاد سازم دگر این خاطر اندوهگین را
[B][M1]حرقت فرقت او می زند از سینه علم
[M2]می کشم دمبدم آهی طلب تسکین را
[B2]همره آه دلا راه به علیین جوی
[B][M1]رفتی و سیر ندیده رخ تو دیده هنوز
[M2]گوش یک نکته ز لبهای تو نشنیده هنوز
[B][M1]چید دست اجل ای غنچه نورسته تر
[M2]یک گل از شاخ امل دست تو ناچیده هنوز
[B][M1]بر تن عاجز تو بهر چه بود این همه رنج
[M2]زیر پا مورچه ای از تو نرنجیده هنوز
[B][M1]هر سر موی به فرقت ز بلا شد تیغی
[M2]فرقت از موی ولادت نتراشیده هنوز
[B][M1]این همه زهر چرا ریخت فلک در کامت
[M2]شربت شهدی ازین کاسه ننوشیده هنوز
[B][M1]تا تو را لقمه کند خاک گشاده ست دهان
[M2]دهن تنگ تو یک لقمه نخاییده هنوز
[B][M1]بر سر دست خرامان سوی خاکت بردند
[M2]نازنین پای تو گامی نخرامیده هنوز
[B2]عمر نزدیک شد از شست به هفتاد مرا
[B][M1]ریختی خون دل از دیده گریان پدر
[M2]رحم بر جان پدر نامدت ای جان پدر
[B][M1]صد ره از دست قضا سینه به ناخن کندی
[M2]گر نیفتادی ازان رخنه در ایمان پدر
[B][M1]نوبهار آمد و گلها همه رستند ز خاک
[M2]تو هم از خاک برآ ای گل خندان پدر
[B][M1]جان خود بدهد و جان تو عوض بستاند
[M2]گر بود قابض ارواح به فرمان پدر
[B][M1]شد مرا دیده چو یعقوب خدا را بفرست
[M2]بوی پیراهنت ای یوسف کنعان پدر
[B][M1]همچو گل گر نزند چاک گریبان حیات
[M2]دست خار سر خاک تو و دامان پدر
[B][M1]خواب دیدت که دل جمع پریشان کردی
[M2]راست شد عاقبت این خواب پریشان پدر
[B2]چون کسی نیست کزو صورت حالت پرسم
[B][M1]زیر گل تنگدل ای غنچه رعنا چونی
[M2]بی تو ما غرقه به خونیم تو بی ما چونی
[B][M1]سلک جمعیت ما بی تو گسسته ست ز هم
[M2]ما که جمعیم چنینیم تو تنها چونی
[B][M1]بر سر خاک توام ای که ازین پیش مرا
[M2]بوده ای تاج سر امروز ته پا چونی
[B][M1]بی تو بر روی زمین تنگ شده بر من جای
[M2]تو که در زیر زمین ساخته ای جا چونی
[B][M1]می شود دیده بینا ز غباری تیره
[M2]زیر خاک آمده ای دیده بینا چونی
[B][M1]خورد غمهای توام وه که خیال تو گهی
[M2]می نپرسد که درین خوردن غم ها چونی
[B][M1]رو به صحرای عدم تافتی از شهر وجود
[M2]من ازین شهر ملولم تو به صحرا چونی
[B2]گر چه جان و دلم از ناوک هجران خستی
[B][M1]حیف بودی چو تو دری به کف بدگهران
[M2]یا چو تو آیینه ای در نظر کج نظران
[B][M1]حیف بودی چو تو شمعی ز سراپرده قدس
[M2]رخ برافروخته در انجمن بی بصران
[B][M1]حیف بودی چو تو ماهی همگی در خور مهر
[M2]تیغ کین خورده درین معرکه کین وران
[B][M1]آمدی پاک و شدی پاک پس پرده غیب
[M2]دست نایافته بر تهمت تو پرده دران
[B][M1]ای خوش آن دلبر گل چهره خوش لهجه که رخت
[M2]زود بربست ز هنگامه کوران و کران
[B][M1]نیست در کار فلک محکمیی کاش قضا
[M2]افکند سنگ درین کارگه شیشه گران
[B][M1]چون کند پیر جهان دیده تمنای بقا
[M2]بار رفتن چو ببستند ازو خوردتران
[B2]جامی آن به که درین مرحله آن پیشه کنی
[B][M1]شربت تلخ رسد آخر ازین جام تو را
[M2]کام ناخوش کند این جرعه به ناکام تو را
[B][M1]دام تلبیس بود هر چه درین صیدگه است
[M2]جز فنا وا نرهاند کس ازین دام تو را
[B][M1]خاک شو خاک ز آغاز که دوران سپهر
[M2]خاک سازد به ته پای سرانجام تو را
[B][M1]رقم نام خود از تخته هستی بتراش
[M2]کآخر از لوح بقا محو شود نام تو را
[B][M1]به فراموشی خود نام برآور زان پیش
[M2]که فراموش کند گردش ایام تو را
[B][M1]می کنی آرزوی پختگی از هر خامی
[M2]چند دل رنجه شود زین طمع خام تو را
[B][M1]جاه دنیی مطلب دولت فانی بگذار
[M2]جاه دین بس بود و دولت اسلام تو را
[B2]رو به دیوار کن و سر به گریبان درکش
[END]