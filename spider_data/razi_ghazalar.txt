[START][A]
[B][M1]زهی طروات حسن و کمال نور و صفا
[M2]که از جمال تو بیناست چشم نابینا
[B][M1]کدام خوب علم گشت در جهان به وفا
[M2]تو از مقولهٔ خوبان عالمی حاشا
[B][M1]بهار عشق دل از دیده مبتلا گردید
[M2]هر آن وفا که توبینی بلاست بر سر ما
[B][M1]زدوده‌اند حریفان ز دل غم کم و بیش
[M2]بریده‌اند زبان غازیان ز چون و چرا
[B][M1]اگر تو مرد رهی در طریق عشق رضی
[M2]رَهی ز میکده نزدیک‌تر مدان به خدا
[A]
[B][M1]شوری نه‌چنان گرفت ما را
[M2]کز دست توان گرفت ما را
[B][M1]ما هیچ گرفته‌ایم از او
[M2]او هیچ از آن گرفت ما را
[B][M1]هر گه بتو عرض حال کردیم
[M2]در حال زبان گرفت ما را
[B][M1]درد دل ما نمیکنی گوش
[M2]درد دل از آن گرفت ما را
[B][M1]هشدار که صرصر اجل هان
[M2]چون باد خزان گرفت ما را
[B][M1]مردیم و ز کس وفا ندیدیم
[M2]دل از همه زان گرفت ما را
[B][M1]هر دوست که در جهان گرفتیم
[M2]دشمن به از آن گرفت ما را
[B][M1]هر چند که راستیم چون تیر
[M2]او همچو کمان گرفت ما را
[B][M1]گفتیم که بشکنیم توبه
[M2]ماه رمضان گرفت ما را
[B][M1]یا رب به زبان چه رانده بودیم
[M2]کاتش به زبان گرفت ما را
[B][M1]دیدیم جهان به جز طرب نیست
[M2]ز آن دل ز جهان گرفت ما را
[B][M1]پا از سر ما نمیکشد غم
[M2]گوئی به ضمان گرفت ما را
[B][M1]بس حرف که بر رضی گرفتیم
[M2]بعضی سخنان گرفت ما را
[A]
[B][M1]آنچنان داده عشق جوش مرا
[M2]که ز سر رفته عقل و هوش مرا
[B][M1]عقل کلی شده فراموشم
[M2]بسکه مالیده عشق گوش مرا
[B][M1]نه چنانم ز مستی دوشین
[M2]که کشیدن توان به دوش مرا
[B][M1]در خروشم ز شور چون دریا
[M2]نتوان ساختن خموش مرا
[B][M1]عاقبت می‌پرستی تو رضی
[M2]می فروشد به می فروش مرا
[A]
[B][M1]نقابی بر افکن ز پی امتحان را
[M2]که تا بینی از جان لبالب جهان را
[B][M1]چو در جلوه آیی بدین شوخ و شنگی
[M2]برقص اندر آری زمین و زمان را
[B][M1]بروی زمین مهروار ار بخندی
[M2]بزیر زمین درکشی آسمان را
[B][M1]من از حسرت رویش از هوش رفتم
[M2]خدایا شکیبی تماشاکنان را
[B][M1]به دل زان نداریم یک مو گرانی
[M2]که بر سر کشیدیم رطل گران را
[B][M1]بهارت دلا کس ندانست چون شد
[M2]بهر حال دریاب فصل خزان را
[B][M1]فراموش کردند از مهربانی
[M2]چه افتاد یاران نامهربان را
[B][M1]از آن نام تو بر زبان می نراندم
[M2]که میسوخت نام تو کلام و زبان را
[B][M1]رضی این چه شور است در نالهٔ تو
[M2]که از هوش بردست پیر و جوان را
[A]
[B][M1]چون مهر بر آی بام و ایوان را
[M2]بگداز چو موم سنگ و سندان را
[B][M1]امشب مه چارده ز خورشیدم
[M2]شرمنده نشد ببین تو عرفان را
[B][M1]در سینه هزار چاکم افزون شد
[M2]تا دیده‌ام آن چاک گریبان را
[B][M1]بنگر که بهم چگونه میجوشند
[M2]آن آتش لعل و آب حیوان را
[B][M1]بنشین که ز کفر و دین بر‌آورده
[M2]سودای تو کافر و مسلمان را
[B][M1]الماس بریز بر سر زخمم
[M2]خالی مکن از نمک نمکدان را
[B][M1]آن به که ز شکوه لب فرو بندیم
[M2]بر هم بزنیم زور دیوان را
[B][M1]ای آنکه به سر هوای او داری
[M2]آغشته بخون ببین شهیدان را
[B][M1]چون نسبت او بجان توانم کرد
[M2]چون نیست به جان نسبتی جان را
[B][M1]از معرکه بین که طرفه، بیرون رفتند
[M2]کردیم چو امتحان حریفان را
[B][M1]عاجز گشتی ور نه باشد از هوئی
[M2]ریزم به خاک خون خاقان را
[B][M1]کم فرصتی ار نباشد از آهی
[M2]بر باد دهیم خاک کیوان را
[B][M1]از ما بطلب هر آنچه میخواهی
[M2]در فقر کن امتحان فقیران را
[B][M1]دیگر بخدای بر نداری دست
[M2]بشناسی اگر علی عمران را
[B][M1]برخیز رضی ازین میان برخیز
[M2]با هم بگذار جان و جانان را
[A]
[B][M1]خون شد دل پاره پارهٔ ما
[M2]مردیم و نکرد چٰارهٔ ما
[B][M1]دادیم به کفر زلفش ایمان
[M2]شاید که شود کفارهٔ ما
[B][M1]بندیم ز شکوه لب و لیکن
[M2]خون میچکد از نظارهٔ ما
[B][M1]بااینهمه غم، نمیشود آب
[M2]آه از دل سنگ خارهٔ ما
[B][M1]بستیم رضی لب و توان یافت
[M2]پیغام دل از نظارهٔ ما
[A]
[B][M1]جاه دنیا سر بسر نوک سنان و خنجر است
[M2]پا بدین ره کی نهد آنرا که چشمی بر سر است
[B][M1]سر به بالین چون نهد آنرا که دردی در دلست
[M2]خواب شیرین چون کند آن را که شوری در سر است
[B][M1]هفت کشور گشتم و درمان دردم کس نکرد
[M2]یا رب این درمان دردم در کدامین کشور است
[B][M1]پارسائی راست ناید، یار ما آسوده باش
[M2]حقه بازی دیگر و شمشیربازی دیگر است
[B][M1]راست بنگر جانب این پیره زال کج نهاد
[M2]کاین جلب پیوسته رنگین‌پار خون شوهر است
[B][M1]در فراقم یاد آنشب همچو آب و آتش است
[M2]در مزاقم حسرت آن لب چو شیر و شکر است
[B][M1]از خرابات و حرم چیزی نشد حاصل رضی
[M2]اینقدر معلوم شد کان نشئه جائی دیگر است
[A]
[B][M1]داند آنکس که ز دیدار تو برخوردار است
[M2]که خرابات و حرم غیر در و دیوار است
[B][M1]ای که در طور ز بیحوصلگی مدهوشی
[M2]دیده بگشای که عالم همه‌گی دیدار است
[B][M1]همه پامال تو شد خواه سرو خواهی جان
[M2]و آنچه در دست من از توست همین پندار است
[B][M1]از تو ناقوس بدست من مست است که هست
[M2]و ز تو طرفی که ببستیم همین زنار است
[B][M1]برخور از باغچهٔ حسن که نشکفته، هنوز
[M2]گل رسوائی ما از چمن دیدار است
[B][M1]باور از مات نیاید به لب بام در آی
[M2]تا ببینی که چه شور از تو درین بازار است
[B][M1]دو جهان بر سر دل باخت رضی منفعل است
[M2]که فزایند بر آن بار گر این بازار است
[A]
[B][M1]بهشت است آن ندانم یا بهار است
[M2]غلط کردم غلط، دیدار یار است
[B][M1]هلاک آن تنم کز نازنینی
[M2]زمین و آسمانش زیر بار است
[B][M1]مرا گوئی چرا شوریده شکلی
[M2]شراب است و بهار است و نگار است
[B][M1]مرا ویران دلی و جلوهٔ او
[M2]هزار اندر هزار اندر هزار است
[B][M1]بناکامی خوشم یا رب که آنچه
[M2]بکام من نگردد، روزگار است
[B][M1]رضی گویی میان کشتگان کیست
[M2]شهیدان تو را شمع مزار است
[A]
[B][M1]کسی که در رهش از پا و سر خبردار است
[M2]نه عاشق است که در بند کفش و دستار است
[B][M1]غمی به گرد دلم جلو‌ه‌گر شده که از آن
[M2]غباری ار بنشیند بر آسمان بار است
[B][M1]بدیگران ببر ای باد بوی نومیدی
[M2]که در خرابهٔ ما زین متاع بسیار است
[B][M1]بر آستانه او عاشقانه جان درباخت
[M2]رضی که در غم عشقش هنوز بیمار است
[A]
[B][M1]چشم من چون به روی او باز است
[M2]در ندانم که بسته یا باز است
[B][M1]خاک فرسوده دیده و گوش است
[M2]لیک خاموش حرف و آواز است
[B][M1]تو در گفتگو ببند و ببین
[M2]که چه درها بروی دل باز است
[B][M1]کلهٔ خشک، جام جمشید است
[M2]نقش الواح گلشن راز است
[B][M1]چه کنم درد من دوا سوز است
[M2]چه کنم عشق او به من ساز است
[B][M1]با رضی دیگر از بهشت مگوی
[M2]نیست طاووس بلکه شهباز است
[A]
[B][M1]مهر بر روی یار باخته رنگ است
[M2]ماه پس از حسن آن نگار به تنگ است
[B][M1]روز فراقت شدیم دست و گریبان
[M2]روی فراغت ندیده‌ایم چه رنگ است
[B][M1]دل که فروغی ز نور عشق ندارد
[M2]نیست دگر دل کلیسیای فرنگ است
[B][M1]نام مبر آنکه را مقید نام است
[M2]عشق چه داند کسی که در غم ننگ است
[B][M1]گر چه نگاهش به عشوه بر سر صلح است
[M2]غمزه و نازش هنوز بر سر جنگ است
[B][M1]دست، حمایل بدوش و چشم به ساقی
[M2]گوش به آواز نای و نغمه به چنگ است
[B][M1]مرد قلندر ز هیچ باک ندارد
[M2]کاول گام فنا بکام نهنگ است
[B][M1]زخم جراحت برم، چو مرهم راحت
[M2]راحت مرحم برم، چو زخم پلنگ است
[B][M1]گو همه عالم بمیر او به چه باک است
[M2]گو همه آدم بمیر، او به چه ننگ است
[B][M1]عیش جوانی شد و تو در غم پیری
[M2]قافله شد، خیز هان چه جای درنگ است
[B][M1]بس که قد من کشید بار فراقت،
[M2]دال بر قامتم چو تیر خدنگ است
[B][M1]وصف دهانش رضی چه حد بیان است
[M2]ختم کن این قصه را که قافیه تنگ است
[A]
[B][M1]چو در دور لبش تقوی حرام است
[M2]خدایا، دور میخواران کدام است
[B][M1]چه گویم از حدیث زلف و رویش
[M2]چو مشرق مظهر هر صبح و شام است
[B][M1]یکی صیاد در دامم فکندنست
[M2]که فارغ هم ز صید و هم ز دام است
[B][M1]یک آهنگ است اگر تو راست بینی
[M2]که اینجا شعبه و آنجا مقام است
[B][M1]ندانم کز چه رو این چرخ با ما
[M2]همیشه در مقام انتقام است
[B][M1]رضی گفتی کدام است از اسیران
[M2]ببین رند خراباتی کدام است
[A]
[B][M1]عشقی بتازه باز گریبان گرفته است
[M2]آه این چه آتش است که در جان گرفته است
[B][M1]ایدل ز اضطراب زمانی فرو نشین
[M2]دستم بزور دامن جانان گرفته است
[B][M1]آن لعل آبدار ز تسخیر کائنات
[M2]خاصیت نگین سلیمان گرفته است
[B][M1]از هر طرف که میشنوم بانگ غرقه است
[M2]دریای عشق بین که چه طوفان گرفته است
[B][M1]دارد سر خرابی عٰالم به گریه باز
[M2]این دل که، همچو شام غریبان گرفته است
[B][M1]آه و فغان شیونیانم بلند شد
[M2]گویا طبیب دست ز درمان گرفته است
[B][M1]نیلی قبا و طره پریشان و سینه چاک
[M2]آئین ماتمم به چه سامان گرفته است
[B][M1]صوفی بیا که کعبهٔ مقصود در دلست
[M2]حاجی به هرزه راه بیابان گرفته است
[B][M1]یا رب کجا رویم که در زیر آسمٰان
[M2]هر جا که میرویم چو زندان گرفته است
[B][M1]نتوان گشودنش به نسیم ریاض جلد
[M2]آندل که در فراق عزیزان گرفته است
[B][M1]کافر چنین مبٰاد ندانم رضی تو را
[M2]دود دل کدام مسلمان گرفته است
[A]
[B][M1]نه پر ز خون جگرم از سپهر مینائی است
[M2]هلاک جانم ازین بیوفای هر جائی است
[B][M1]یکی ببین و یکی جوی و جز یکی مپرست
[M2]از آن جهت که دو بینی قصور بینائی است
[B][M1]وفا و مهر از آن گل طمع مدار ای دل
[M2]توقع ثمر از بید باد پیمائی است
[B][M1]جدا ز خویشتنم زنده یکنفس مپسند
[M2]که دور از تو هلاکم به از شکیبائی است
[B][M1]چه میکشی به نقاب آفتاب، بنگر کز
[M2]تحیر تو که خون در دل تماشائی است
[B][M1]من از تو جز تو نخواهم، که در طریقت عشق
[M2]بغیر دوست تمنا ز دوست، رسوائی است
[B][M1]عجب نمک به حرامی است دور از تو رضی
[M2]که با وجود خیالت به تنگ تنهائی است
[A]
[B][M1]مرا در دل غم جانانه‌ای هست
[M2]درون کعبه‌ام بتخانه‌ای هست
[B][M1]ز لب مهر خموشی بر ندارم
[M2]که در زنجیر من دیوانه‌ای هست
[B][M1]خراباتم ز مسجد خوشتر آید
[M2]که آنجا نالهٔ مستانه‌ای هست
[B][M1]نمیدانم اگر نار است اگر نور
[M2]همی دانم که آتش خانه‌ای هست
[B][M1]درخشان اختری شو گیتی افروز
[M2]و گر نه شمع در هر خانه‌ای هست
[B][M1]رضی گویی کجٰا آرام داری
[M2]کهن ویرانه، ماتم خانه‌ای هست
[A]
[B][M1]در خاطر آنشوخ مگر ناله اثر داشت
[M2]کامشب دلم از نالهٔ خود شوق دگر داشت
[B][M1]خوش بود سرائیدن بلبل به چمن لیک
[M2]خود بر سر دیوار غم آهنگ دگر داشت
[B][M1]هرگز نه من از کس، نه کس از من نشدی شاد
[M2]در خلقت من چرخ، رضی تا چه نظر داشت
[A]
[B][M1]شورت در سر خمار نگذاشت
[M2]شوقت در دل قرار نگذاشت
[B][M1]آسودهٔ روزگار بودیم
[M2]آن فتنهٔ روزگار نگذاشت
[B][M1]آرایش روزگار امروز
[M2]حسن تو به نو بهار نگذاشت
[B][M1]آن پیچش طره بر بنا گوش
[M2]در هیچ دلی قرار نگذاشت
[B][M1]بنمودن صحبت از گریبان
[M2]در هیچکس اختیار نگذاشت
[B][M1]بنگر که صفٰای آن بنا گوش
[M2]دل در بر گوشوار نگذاشت
[B][M1]حسن تو کسی ندید کو را
[M2]تا حشر به زیر بار نگذاشت
[B][M1]شد گرم به خواب مرگ چشمم
[M2]آن نرگس پر خمار نگذاشت
[B][M1]جان رفت، رضی ز غم کشد آه
[M2]باز این دل پر شرار نگذاشت
[A]
[B][M1]تا از بر چشم آن جوان رفت
[M2]بینائی چشم ما از آن رفت
[B][M1]رفتم که از آن کناره گیرم
[M2]هر چیز که بود از میٰان رفت
[B][M1]دل رفت که دوست کام گردد
[M2]بیچاره بکام دشمنان رفت
[B][M1]از ذوق سمٰاع در خروشم
[M2]تا نام که باز بر زبان رفت
[B][M1]ای از همه مانده بر سر هیچ
[M2]جهدی جهدی که کاروان رفت
[B][M1]خود را به کنار خود ندیدیم
[M2]تا از که حدیث در میان رفت
[B][M1]اندیشه کجا رسد به کنهش
[M2]بر چرخ کسی به نردبان رفت؟
[B][M1]دیگر ز ندامتم چه حاصل
[M2]اکنون که چو تیرم از کمان رفت
[B][M1]تعیین قدر نمیتوان کرد
[M2]از تیر قضا کجٰا توان رفت
[B][M1]از کشتن من زیان چه داری؟
[M2]حرفیست که در میان، زیان رفت
[B][M1]چون رفت ز بام سوی خلوت
[M2]گوئی تو که ماه ز آسمٰان رفت
[B][M1]شد خاک رضی بر آستانش
[M2]رفته رفته بر آسمٰان رفت
[A]
[B][M1]کنم از شام تا سحر فریاد
[M2]کس بدادم نمیرسد صد داد
[B][M1]گه ز نازم کشد گه از غمزه
[M2]هر زمان شیوه‌ای کند بنیاد
[B][M1]میکشد لطفش، آه ازین جادو
[M2]میبرد دستش، آه ازین جلاد
[B][M1]همه دیوانه پیش او عاقل
[M2]همه شاگرد پیش او استاد
[B][M1]سرّ عشق ار چه گفتنی نبود
[M2]گفتم این رمز هر چه بادا باد
[B][M1]اینت از عادت مُسلمانی
[M2]روزی هیچ کافری مکناد
[B][M1]هجر بس نیست وصل غیرم کشت
[M2]رضیا مرگ تو مبارک باد
[A]
[B][M1]غم عشق تو ای حور پریزاد
[M2]ز غم‌های جهانم کرد آزاد
[B][M1]چه غم از خاطرت رفتم و لیکن
[M2]غمت ما را نخواهد رفت از یاد
[B][M1]به اهل درد، خوبان را سری نیست
[M2]به هرزه عمر ضایع کرد فرهاد
[B][M1]شکیبم رفت و دین و دانشم شد
[M2]ز دست این دل دیوانه فریاد
[B][M1]رضی گویا ز هجران مرده باشد
[M2]که نامش از زبان خلق افتاد
[A]
[B][M1]یقین ما به خیٰال و گمان نمیگردد
[M2]گمان آن مکنیدش که آن نمیگردد
[B][M1]بغیر نقش توام در نظر نمی‌آید
[M2]بغیر نام توام بر زبان نمیگردد
[B][M1]ز کفر ودین چه زنم دم که از تجلی دوست
[M2]دلم به این و زبانم به آن نمیگردد
[B][M1]به آستانهٔ او کس نمیگذارد سر
[M2]که آستانهٔ او آستان نمیگردد
[B][M1]چنان به گرد سر دوست باز میگردم
[M2]که پیل مست به هندوستان نمیگردد
[B][M1]من از کجٰا و ریا و ردا و سالوسی
[M2]تو آن مجو که رضی گرد آن نمیگردد
[A]
[B][M1]کمر تا کی بخونم آن بت نامهربان بندد
[M2]که باشم من که بر خونم چنان سروی میان بندد
[B][M1]شوم قربان دمی صد ره کمان ابروانش را
[M2]هلال ابرویم هر گه، که ترکش بر میان بندد
[B][M1]تراوش میکند راز غمش از هر بن مویم
[M2]اگر غیرت گلو گیرد، اگر حیرت زبان بندد
[B][M1]الهی همچو موسی رب ارنی را نمی‌گویم
[M2]که مهر خامشی از لن ترانی بر میان بندد
[B][M1]نه از صدق و صفا رنگی، نه از مهر و وفا بویی
[M2]کسی چون دل بسرو و لاله این بوستان بندد
[B][M1]وفای‌ دوستان گر با رضی این است میترسم
[M2]که دل از دوستان برگیرد و بر دشمنان بندد
[A]
[B][M1]سرم سودا دلم پروا ندارد
[M2]صباحم شب، شبم فردا ندارد
[B][M1]دلم در هیچ جا الفت نگیرد
[M2]سرم با هیچکس سودا ندارد
[B][M1]ز هر جا هر که خواهد، گو بجویش
[M2]که او جز در دل ما، جا ندارد
[B][M1]کشاکش چیست؟ ما گردن نهادیم
[M2]سرت گردم بکش اینها ندارد
[B][M1]جفا دارد جفا، چندانکه خواهی
[M2]وفا دارد؟ ندانم یا ندارد
[B][M1]نیالودی بخونم دامنت را
[M2]اگر رنجم ز دستت جا ندارد
[B][M1]فلک را گو که ما دیریست خصمیم
[M2]ز دستش هر چه آید وا، ندارد
[B][M1]محبت داند و با ما نداند
[M2]مروت دارد و با ما ندارد
[B][M1]رضی رفتست قربان سر تو
[M2]ندارد اینهمه غوغا، ندارد
[A]
[B][M1]روی تو که رنگ از رخ گلهای چمن برد
[M2]هوش از سر و طاقت ز دل و تاب و توان برد
[B][M1]جز فتنه و آشوب ندانست دگر هیچ
[M2]چشمت که ز مردم سخن آورد، ز من بُرد
[B][M1]ار سوخت ز خود بلبل و افروخت ز خود گل
[M2]بوی تو مگر باد صبا سوی چمن بُرد
[B][M1]دست من و دامان تو قاصد که ز هجران
[M2]دور از تو رضی سر به گریبان کفن برد
[A]
[B][M1]نمیاید چو از دل بر زبان درد
[M2]ز دل بیرون کنم خود گو چسان درد
[B][M1]نهم از درد تو تا میتوان داغ
[M2]کشم از داغ تو تا میتوان درد
[B][M1]اگر این است راحتها، همان رنج
[M2]اگر این است آسایش همان درد
[B][M1]به دردسر نمیارزد جهان هیچ
[M2]سر ما خود ندارد هیچ از آن درد
[B][M1]ز دردم استخوان فرسود اکنون
[M2]کند مغزم بجای استخوان درد
[B][M1]به بخت ما بروید از زمین داغ
[M2]به وقت ما ببارد ز آسمٰان درد
[B][M1]مسیحا گو مدم بر ما که ندهیم
[M2]به عمر جاودانی یک زمان درد
[B][M1]چه خواهد شد که گوید کشتهٔ ماست
[M2]غمت را اینقدر آمد زبان درد
[B][M1]رضی سان کار بی دردان بسازم
[M2]گر از مرگم دهد این بار امان درد
[A]
[B][M1]جائی که به طاعات مباهات توان کرد
[M2]محراب صنم قبلهٔ حاجات توان کرد
[B][M1]من روی به کعبه نهم از خاک در تو
[M2]از کعبه اگر رو به خرابات توان کرد
[B][M1]چون روح قدس در طلب زندهٔ شوقم
[M2]در عشق تو اظهار کرامات توان کرد
[B][M1]نه جرأت پروانه و نه تاب سمندر
[M2]دعوی محبت به چه آیات توان کرد
[B][M1]آنجا که منم ز اهرمن اعجاز توان دید
[M2]و آنجا که توئی بندگی لات توان کرد
[A]
[B][M1]صبا هر گاه وصف آن پری کرد
[M2]همه آفاق مهر و مشتری کرد
[B][M1]بدست آورده بودم دامنش را
[M2]و لیکن طالع خشکم تری کرد
[B][M1]دلم برد و رهم بست و سرم داد
[M2]مسلمانان کسی این کافری کرد؟
[B][M1]لب او رونق اعجاز بشکست
[M2]نگاهش کار سحر سامری کرد
[B][M1]در این برق تجلی گز نسوزی
[M2]توانی دعوی پیغمبری کرد
[B][M1]رضی مشکل که از شادی نمیری
[M2]که امشب طالعت اسکندری کرد
[A]
[B][M1]گر نقاب از رخ آن صنم گیرد
[M2]ماه و خورشید را عدم گیرد
[B][M1]ور به بتخانه پرتو اندازد
[M2]بتکده رونق حرم گیرد
[B][M1]گر دو دست از دو دیده بر گیرم
[M2]همه آفاق درد و غم گیرد
[B][M1]نیستم بوالهوس که فرمائی
[M2]هرزه دو سگ شکار کم گیرد
[B][M1]سگ بیچاره گر فرشته شود
[M2]نشود کاهوی حرم گیرد
[B][M1]دُودِ دل از قلم زبانه کشید
[M2]چون بیٰاد رضی قلم گیرد
[A]
[B][M1]بمن آن مه دگر امشب نسازد
[M2]گل نازک به تاب و تب نسازد
[B][M1]بغیر از من چنین یا رب نسوزد
[M2]بغیر از تو چنین، یا رب نسازد
[B][M1]از آن تار است این عالم بچشمم
[M2]که خورشید جهان با شب نسازد
[B][M1]نسازد زاهد ار با ما عجب نیست
[M2]که خلق تنگ با مشرب نسازد
[B][M1]نساز هیچکس با صاحب دل
[M2]که خود را هیچ جا صاحب نسازد
[B][M1]تو بیداری و عالم جمله در خواب
[M2]رضی اکنون چرا مطلب نسازد
[A]
[B][M1]سرم بالش تنم مفرش بسوزد
[M2]به هر ناخوش که رفته خوش بسوزد
[B][M1]از آن پنهان نمٰایم آتش خویش
[M2]که میترسم دل آتش بسوزد
[B][M1]ز گریه سوختم یا رب که دیدست
[M2]که آبی آید و آتش بسوزد
[B][M1]رضی دور از تو میسوزد چه حال است
[M2]که خس از دوری آتش بسوزد
[A]
[B][M1]حیف که اوقات ما تمام هبا شد
[M2]عمر گرانمایه صرف چون و چرا شد
[B][M1]ما حصلی خود نداشت غیر ندامت
[M2]حیف ز عمری که صرف مهر و وفا شد
[B][M1]آنکه جمٰال تو دید بی دل و دین گشت
[M2]و آنکه وصال تو یافت بی سر و پا شد
[B][M1]یار شد اغیار و روزگار دگر شد
[M2]روزی کافر مبٰاد آنچه به ما شد
[B][M1]دین و دلی داشتیم و خاطر جمعی
[M2]زلف پریشان و چشم مست بلا شد
[B][M1]غیر نکرد آنچه ما ز خویش کشیدیم
[M2]هجر نکرد آنچه روز وصل بما شد
[B][M1]دربدر افتاد و اختیار نماندش
[M2]از درت آنکو به اختیار جدا شد
[B][M1]مرگ رضی موجب ملال تو گردید
[M2]زنده بلا بس نبود مرده بلا شد
[A]
[B][M1]در روی تو دل به ما نمیمٰاند
[M2]در راه تو سر ز پا نمیمٰاند
[B][M1]برقع ز جمٰال اگر براندازی
[M2]یک خرقهٔ پارسا نمیمٰاند
[B][M1]گر جلوه چنین کنی تو، یک زاهد
[M2]در گوشهٔ انزوا نمیمٰاند
[B][M1]گر نیم تبسم از لبان ریزی
[M2]یک خاطر مبتلا نمیمٰاند
[B][M1]یا رب تو چه قبله‌ای که در طوفت
[M2]یک حاجت ناروا نمیمٰاند
[B][M1]آیم چو برت که مُدعا گویم
[M2]صد حیف که مدعا نمیمٰاند
[B][M1]ای عشق که سوزیم به کام دل
[M2]کام تو ز اژدها نمیمٰاند
[B][M1]آغشته به خاک و خون شهیدان را
[M2]کوی تو ز کربلا نمیماند
[B][M1]ای ماه اگر به او تو مانندی
[M2]او هیچ بتو چرا نمیمٰاند
[B][M1]گر جان برود چه غم فدای او
[M2]آخر غم او به ما نمیمٰاند
[B][M1]جان رفت و برفت از سرم سوداش
[M2]بیگانه به آشنا نمیمٰاند
[B][M1]خوش باش بدوستان که این بستان
[M2]پیوسته به این هوا نمیمٰاند
[B][M1]می‌خور دمی و غنیمتی بشمر
[M2]کاین نغمه به این نوا نمیمٰاند
[B][M1]گوئی که رسی به مرگ از هجرم
[M2]هجر تو ز مرگ وا نمیمٰاند
[B][M1]رندی که نمانده هیچ در جائی
[M2]درمانده به هیچ جا نمیمٰاند
[B][M1]ای آنکه نشان کوی او پرسی
[M2]آنجاست که سر ز پا نمیمٰاند
[B][M1]گفتی که بیا اگر جگر داری
[M2]آنجا جگری به ما نمیماند
[B][M1]زنهار مگوی از رضی حرفی
[M2]کان هیچ به حرف ما نمیمٰاند
[A]
[B][M1]مرا نه سر نه سامان آفریدند
[M2]پریشانم به سامان آفریدند
[B][M1]نه دستم از گریبان واگرفتند
[M2]نه در دستم گریبان آفریدند
[B][M1]نه دردم را طبیبان چاره کردند
[M2]نه بیدردم چو ایشان آفریدند
[B][M1]نیامیزد سر دردت به گردم
[M2]که دردم عین درمان آفریدند
[B][M1]ز من با آنکه بی او نیستم من
[M2]بیابان در بیٰابان آفریدند
[B][M1]زلیخا گو چمن گلخن کن از آه
[M2]که یوسف بهر زندان آفریدند
[B][M1]مرا گویی پریشان از چه روئی
[M2]سر و زلفش پریشان آفریدند
[B][M1]رضی از معرفت بوئی نداری
[M2]تو را کز عین عرفان آفریدند
[A]
[B][M1]ای کاش که سجاده به زنار فروشند
[M2]این طایفه دین چند به دینار فروشند
[B][M1]حق از طرف برهمنان است که امروز
[M2]صد سبحه به یک حلقه زنار فروشند
[B][M1]ترسم که به خاکستر گلخن نستانند
[M2]زان جنس که این طایف دربار فروشند
[B][M1]در کار دلم کرد همه عشوه چشمش
[M2]خوبان دغا مهر به اغیار فروشند
[B][M1]مخمور دو چشم تو رضی گشته نگاهی
[M2]کاین باده نه در خانهٔ خمار فروشند
[A]
[B][M1]مگر شور عشقت ز طغیان نشیند
[M2]که بحر سر شکم ز طوفان نشیند
[B][M1]مگر بر کنار است زان روی زلفش
[M2]که پیوسته چون من پریشان نشیند
[B][M1]عجب بادهٔ خوشگواریست عشقت
[M2]که در خوان گبر و مسلمان نشیند
[B][M1]نشسته است ذوق لبت در مذاقم
[M2]چو گنجی که در کنج ویران نشیند
[B][M1]نشسته بر آن روی زلف سیاهش
[M2]چو کفری که بالای ایمان نشیند
[B][M1]اجل گشته آنرا که در خوابش آئی
[M2]سراسیمه خیزد پریشان نشیند
[B][M1]هر آنکو فکندم جدا از عزیزان
[M2]الهی به مرگ عزیزان نشیند
[B][M1]قبای سلامت به آن رند بخشند
[M2]که از هستی خویش عریان نشیند
[B][M1]رضی شد پریشان آن زلف یا رب
[M2]پریشان کننده پریشان نشیند
[A]
[B][M1]شب دوشم جمالی در نظر بود
[M2]کزو هر ذره خورشید دگر بود
[B][M1]تأمل در رخش چندانکه کردم
[M2]ملاحت از ملاحت، بیشتر بود
[B][M1]سحر آشفته دیدم شام زلفش
[M2]عجب شامی؟ که بر روی سحر بود
[B][M1]مگر دوشینه شب بر بام بودی
[M2]که بحر و بر پر از شمس و قمر بود
[B][M1]نشستم تا کمر در خون دیده
[M2]ز موئی که پریشان تا کمر بود
[B][M1]ندیدم مادری خورشید زاید
[M2]تو را مادر مگر خورشید گر بود
[B][M1]چنان اندیشهٔ حسنش کند کس
[M2]که از اندیشه بسیاری به در بود
[B][M1]تهی میخانه کرد و در خمار است
[M2]رضی کز بوی می زیر و زبر بود
[A]
[B][M1]شورش دوشین ما از می و ساغر نبود
[M2]هیچ هوائی به جز وصل تو در سر نبود
[B][M1]داروی بیهوشیم مایه بی‌جوشیم
[M2]ساقی دیگر نداد، مطرب دیگر نبود
[B][M1]نیک و بد کائنات بر محک دل زدیم
[M2]هیچ غمی با غم دوست برابر نبود
[B][M1]بوی تو دیوانه‌ام ساخت مگر هیچکس
[M2]موی معطر نداشت، طره معنبر نبود
[B][M1]خوب بسی بود لیک هیچکسی همچو تو
[M2]جام مجسم نداشت روح مصور نبود
[B][M1]داشت امیدی رضی کز تو بسی برخورد
[M2]لیک میسر نگشت آنچه مقدر نبود
[A]
[B][M1]چه خواهی ز دفتر تو ای خاک بر سر
[M2]چو خشت است بالین و خاکست بر سر
[B][M1]کجا رفت تاج و نگین سلیمان
[M2]کجا رفت باد و بروت سکندر
[B][M1]شد افسار سرگشتگی تا قیامت
[M2]اجل گشته‌ای را که دادند افسر
[B][M1]همه دردسر بود تاج مرصع
[M2]همه داغ دل بود باغ مشجر
[B][M1]به دامت اگر دشمن افتاد، سر ده
[M2]بکامت اگر دوست افتاد بگذر
[B][M1]مده فرصت از دست دیگر که هم را
[M2]عجب دانم ار باز ببینیم دیگر
[B][M1]به شوخی اسیرم که نبود چو اوئی
[M2]نه در هشت خلد و نه در هفت کشور
[B][M1]براندازد از رخ شبی ار نقابی
[M2]بر انگیزد از هر طرف روز محشر
[B][M1]سرش بیقرار است از سنبل گل
[M2]برش بی‌نیاز است از مشک و عنبر
[B][M1]اگر شمعی افروخت دیوانه باشد
[M2]کسی را که ماهی چنین آید از در
[A]
[B][M1]آن برو رویست یا نور است یا قرص قمر
[M2]آن لب لعل است یا جانست یا تنگ شکر
[B][M1]طاق ابرویست یا مهراب دل یا ماه نو
[M2]نرگس شهلاست یا چشم است یا بادام تر
[B][M1]آن قد و بالاست یا سرو سهی یا شاخ گل
[M2]و آن سر زلفست کرده عٰالمی زیر و زبر
[B][M1]چون کنم وصف سراپای تو را ای بینظیر
[M2]چون سراپای تو میسازد مرا بی‌پا و سر
[B][M1]بی‌تأمل میکشی چه بی‌زبان چه بیگناه
[M2]بی تکلف میبری، چه دل، چه دین، چه جان، چه سر
[B][M1]خوش نداری طور هر طرزی که آیم پیش تو
[M2]اینچنین بودست طرز عشق یا طور دگر
[B][M1]دل کند جان تا تماشایش کند، لیکن چه سود
[M2]میرود چون از تماشایش دل از جان بیشتر
[A]
[B][M1]بی‌پرده برون میا که بسیار
[M2]دین و دل و دست رفته از کار
[B][M1]در حلقه تار و مار زلفت
[M2]بس سبحه که شد بدل به زنار
[B][M1]در دور دو چشم شوخ و مستت
[M2]بس گوشه نشین که شد قدح خوار
[B][M1]زنهار ز دست دوست گفتن
[M2]زنهار دگر مگوی زنهٰار
[B][M1]شستیم دو دست خود ز ایمان
[M2]بستیم میان خود به زنار
[B][M1]مطرب دستی به چنگ میزن
[M2]ساقی پائی به رقص بَردار
[B][M1]برقع ز جمال خود برافکن
[M2]تا سنگ آرد به عشقت اقرار
[B][M1]بر مار گذر کنی بگیرند
[M2]پازهر بجای زهر از مار
[B][M1]یک عشوه و صد جهان دل و جان
[M2]یک شعله و عالمی خس و خار
[B][M1]بخرام به مرده و بر انگیز
[M2]از عظم رمیم جان طیٰار
[B][M1]ما جهد بسی بکار بردیم
[M2]خود جهد نبرده است در کار
[B][M1]تا چند رضی ز بردباری
[M2]شد از تو خدا ز خلق بیزار
[B][M1]بیچاره رضی که مست و حیران
[M2]دیوانه فتاده بر درت زار
[A]
[B][M1]چند ز دوران چرخ چند ز هجران یار
[M2]سینه شود شعله خیز، دیده شود اشکبار
[B][M1]آنچه کشیدم ازو من بیکی جرعه می
[M2]میکده‌ها بایدم از پی دفع خمار
[B][M1]من همه صحرای عشق او همه دریای حسن
[M2]من همه شور و جنون او همه باد بهار
[A]
[B][M1]آن روی چون ماه آن زلف چون مار
[M2]گیرم نمائی، کو تاب دیدار
[B][M1]خواهی که سازی زاهد برهمن
[M2]بردار پرده بنمای رخسار
[B][M1]گر آن پریرو بی‌پرده بودی
[M2]دیوانه کردی ما را به یکبار
[B][M1]یک ره در آن رو بنگر که بینی
[M2]نیکی بخرمن خوبی بخروار
[B][M1]دنیا و عقبیٰ، ما بخش کردیم
[M2]اغیار و کونین، ما و سگ یار
[B][M1]این دل ندارد پروای گیتی
[M2]این سر ندارد پروای دستار
[A]
[B][M1]شور عشقی کرده بازم بیقرار
[M2]باز دل را داده‌ام بی‌اختیار
[B][M1]گو قرار حیرت ماهم بده
[M2]ای که داری در تکاپویش قرار
[B][M1]ما به عهدت استوار استاده‌ایم
[M2]گر چه عهد تو نباشد استوار
[B][M1]چند باشم همچو چشمت ناتوان
[M2]چند باشم همچو زلفت بیقرار
[B][M1]یا مرا یک روزگاری دست ده
[M2]یا که دست از روزگار من بدار
[B][M1]دل تسلی میشود از وعده‌ات
[M2]گر چه خواهی کشتنم از انتظار
[B][M1]گر نداری شوری از ما بر کران
[M2]ور نداری شوقی از ما بر کنار
[B][M1]دور از آن روح مجسّم زنده‌ای
[M2]زین گران جانی رضی شرمی بدار
[A]
[B][M1]ای عشق نگویم که به جای خوشم انداز
[M2]یکبار دگر در تف آن آتشم انداز
[B][M1]آتش چه زنی بر دلم از نام جدائی
[M2]این حرف مگو با من و در آتشم انداز
[B][M1]بیماری خود داده به ما نرگس مستش
[M2]ای دیده ز پر کالهٔ دل مفرشم انداز
[B][M1]یا رب نپسندی که بخواهم ز تو چیزی
[M2]یا رب به کریمی خود از خواهشم انداز
[B][M1]از مغز سر خویش رضی شعله بر افروز
[M2]و اندر دل بی عزت خواری کشم انداز
[A]
[B][M1]چه شور افتاده در دلها ز شیرین لعل خندانش
[M2]دریغا خضر ما شرمنده گردد ز آب حیوانش
[B][M1]نه از رنگ تو رنگی داشت نه از بوی تو بوئی
[M2]ز غیرت چاک زد هر سو ز صد جا، گل گریبانش
[B][M1]چو آن بلبل که در بستان ز سنبل آشیان دارد
[M2]دل آشفته‌ام جمعی است در زلف پریشانش
[B][M1]چو موسی گر زدود شعله‌ای در پیچ و تاب افتد
[M2]همیشه داردم در پیچ و تاب آن زلف پیچانش
[B][M1]مشو چندین بلند از خاک قصر خود تماشا کن
[M2]که قیصر رفت بر باد فنا بر قصر و ایوانش
[B][M1]رضی‌سان سرخ دارم از طپانچه روی خود ترسم
[M2]که رنگ لاغری از کشتنم سازد پشیمانش
[A]
[B][M1]مرا چگونه نباشد حضور عیش و فراغ
[M2]که زخم بر سر زخم است و داغ بر سر داغ
[B][M1]مرا چنانکه منم بینی و نگوئی هیچ
[M2]ازین تغافل جانسوز سخت داغم داغ
[B][M1]اگر جگر جگر و دل دلم خورد، شاید
[M2]که پیش آن گل رعنا، یکیست بلبل و زاغ
[B][M1]ملاف هیچ بر عاشقانش از خورشید
[M2]به آفتاب پرستان چه دم زنی ز چراغ
[B][M1]نسیم وصل پریشان و بی‌دماغم کرد
[M2]نساخت گلخنیان را هوای گلشن داغ
[B][M1]کسش نیافت نشان آنکه از تو یافت نشان
[M2]کسش نیافت سراغ آنکه از تو یافت سراغ
[B][M1]دگر بسان رضی عاشقی نخواهی یافت
[M2]بگردی ار همه ویرانهٔ جهان به چراغ
[A]
[B][M1]بهوش باش که در بارگاه رد و قبول
[M2]کمال عین ذواتست و فصل عین فصول
[B][M1]اگر قبول و گر رد کنی خلاصم کن
[M2]شدم هلاک ز ماخولیای رد و قبول
[B][M1]دچار او نشدم تا ز خویش برگشتم
[M2]فناست تجربه کردیم کیمیٰای قبول
[B][M1]رسیده شاهد معنی ز صورت زشتت
[M2]ببین که از چه به خود گشته‌ای دلا مشغول
[B][M1]نبوده یکنفسی بی‌پیاله تا بوده
[M2]رضی ز زهد و ریا بی‌حساب و نامعقول
[A]
[B][M1]
همه دردم همه داغم همه عشقم همه سوزم

[M2]
همه در هم گذرد هر مه و سال و شب و روزم

[B][M1]
وصل و هجرم شده یکسان همه از دولت عشقت

[M2]
چه بخندم چه بگریم چه بسازم چه بسوزم

[B][M1]
گفتنی نیست که گویم ز فراقت به چه حالم

[M2]
حیف و صد حیف که دور از تو ندانی به چه روزم

[B][M1]
دست و پایم طپش دل همه از کار فکنده

[M2]
چشم بر جلوهٔ دیدار نیفتاده هنوزم

[B][M1]
غصهٔ‌ بی‌غمیم داغ کند ور نه بگویم

[M2]
داغ بی‌دردیم از پا فکند ور نه بسوزم

[B][M1]
رضیم، جملهٔ آفاق فروزان ز چراغم

[M2]
همچو مه، چشم بدریوزهٔ خورشید ندوزم

[A]
[B][M1]گلها ز من شکفته مگر بانگ بلبلم
[M2]شب چشم من نخفت، مگر شبنم گلم
[B][M1]خون در دلم همی کند از آب کوثرم
[M2]جا در دلش نمیکنم ار سحر باطلم
[B][M1]حسن تو بی‌تأملم از هوش میبرد
[M2]با آنکه در نگاه تو من بی تأملم
[B][M1]اندک اندک بر سر کوی تو فندی میزنم
[M2]پیش تو پستیم و یا هوی بلندی میزنیم
[B][M1]هر چه می‌گوئیم از آن میدهد سرها بباد
[M2]بر در اندیشه زین پس قفل و بندی میزنیم
[B][M1]تو زما مشنو سخن با ما مگو و ز ما مپرس
[M2]هر چه بادا باد گویا حرف چندی میزنیم
[B][M1]گاه میگرییم و گاهی خنده بر هم میکنیم
[M2]ما و گردون یکدگر را ریشخندی میزنیم
[A]
[B][M1]با رخ همچو صبح و زلف چو شام
[M2]بامدادان بر آی بر لب بام
[B][M1]تا بدانند نور از ظلمت
[M2]تا شناسند صبح را از شام
[B][M1]بگذری گر ز معبد گبران
[M2]ور بر آئی به قبلهٔ اسلام
[B][M1]نشناسند زاهدان محراب
[M2]نپرستند کافران اصنام
[B][M1]محض عشوه است مر تو را ترکیب
[M2]وز کرشمه است مر تو را اندام
[B][M1]از دعای فرشته بیزارم
[M2]گر از آن لب دهی مرا دشنام
[B][M1]گر بسنجی تو عقل را با عشق
[M2]می بدانی تو نور را ز ظلام
[B][M1]نکنی فرق نیک را از بد
[M2]نشناسی حلال را ز حرام
[B][M1]دور از آن آستان نمی‌میرم
[M2]آه از این روی، آه از این اندام
[B][M1]قصهٔ خود رضی بیا و مگو
[M2]از تو چون کس نمیبرد پیغام
[A]
[B][M1]چو از جور رقیبان از در او بار می‌بستم
[M2]ره آمد شدن از گریه بر اغیار می‌بستم
[B][M1]خوش آن خاری که چون سنگش بسر میزد من از حسرت
[M2]چو گل میچیدم و بر گوشهٔ دستار می‌بستم
[B][M1]گشادم از در پیر مغان شد کاشکی ز اول
[M2]ز کف تسبیح می‌افکندم و زنار می‌بستم
[B][M1]در آمد میشدم صد بار افزون از در یاری
[M2]دل خود گر رضی بر صورت دیوار می‌بستم
[A]
[B][M1]پلاس تن به بر، از دست غم قبا کردم
[M2]به این لباس برش عرض مدعا کردم
[B][M1]نماند حاجت کس ناروا نمیدانم
[M2]که گفت یا رب یا رب که من دعا کردم
[B][M1]هزار حیف ندانی که دور از تو بمن
[M2]چها گذشت و چها دیدم و چها کردم
[B][M1]نبود غیر کمالت بهر چه کردم گوش
[M2]مه جمال تو دیدم چو چشم وا کردم
[B][M1]جهان ز حرف تو پر بود تا بدم خاموش
[M2]بریده باد زبانم سخن چرا کردم
[B][M1]به اتفاق رضی آمدم به طوف درت
[M2]تو را ندیدم آنجا و کربلا کردم
[A]
[B][M1]جز در عشق بهر در که شدم خوار شدم
[M2]خار بودم همه از عشق تو گلزار شدم
[B][M1]داشتم تا خبر از خویش نبودم خبری
[M2]تا شدم مست می عشق تو هشیار شدم
[B][M1]حرف ما گوش نمیکرد چه گفتیم رضی
[M2]کو همه گوش شد و من همه گفتار شدم
[A]
[B][M1]تا بسر شوری از آن زلف پریشان دارم
[M2]نه سر کفر و نه اندیشهٔ ایمان دارم
[B][M1]پرده بردار که تا بر همه روشن گردد
[M2]کز چه رو مذهب خورشید پرستان دارم
[B][M1]پیرم از رشک و شد آمیخته با جان غم یار
[M2]یوسف و گرگ به یک چاه به زندان دارم
[B][M1]با خیال رخت آسوده‌ام از محنت هجر
[M2]همره نوح، چه اندیشه ز طوفان دارم
[B][M1]ای رضی روزی کافر نشود امنی کو
[M2]این خجالت که من از گبر و مسلمان دارم
[A]
[B][M1]زبان در ذکر و دل در فکر آن نامهربان دارم
[M2]نمیگردد بچیزی غیر نامش تا زبان دارم
[B][M1]به من گر آشنا بیگانه گردد جای آن دارد
[M2]که با بیگانه، حرف آشنایی در میان دارم
[B][M1]خلل دارد یقین با هر که جانان را گمان کردم
[M2]یقین پیش من است آنرا که با مردم گمان دارم
[B][M1]تمنایم زمین بوس است خاکم بَر دهان بادا
[M2]توان بوسید گیرم، خاک کی اندر دهان دارم
[B][M1]قلندر مشربم بر روی دریا پوست اندازم
[M2]سمندر طینتم بر شاخ شعله آشیان دارم
[B][M1]رضی سان گر به چرخم سر فرو ناید، مرا شاید
[M2]که کرسیها فتاده زیر پا از آسمٰان دارم
[A]
[B][M1]دور از و بسکه سوزم و سازم
[M2]شده نزدیک آنکه بگدازم
[B][M1]هیچ افسون در او نمیگیرد
[M2]آه از دست ترک طنازم
[B][M1]در و دیوار در سماع آیند
[M2]ارغنون غمش چو بنوازم
[B][M1]از جمادات شور برخیزد
[M2]چون بیادش ترانه آغازم
[B][M1]گر بخونم دمی نپردازد
[M2]دل خونین ازو بپردازم
[B][M1]عالم از غم شود، چه میسازد
[M2]من که جز با غمش نمیسازم
[B][M1]کو خرابات عاشقان که در او
[M2]هر چه دارم ببٰاده در بازم
[B][M1]میکشم گفتهٔ رضی را من
[M2]تو مکش زانکه میکشد نازم
[A]
[B][M1]گهی هشیار و گه مست و ملنگم
[M2]قلندر مشربم ابدال رنگم
[B][M1]نهنگ بحر عشقم لیک افسوس
[M2]که از عشق تو در کام نهنگم
[B][M1]رسانم تا بدامان حبیب هجران
[M2]گر افتد دامن وصلی به چنگم
[A]
[B][M1]وصالش دمی گر شود حاصلم
[M2]چو نو دولتان بر نتابد دلم
[B][M1]که دارد حریفان نشانم دهید
[M2]طلسمی که بگشاید این مشکلم
[B][M1]نه آتش قبولم نمود و نه خاک
[M2]چه کردند یا رب در آب و گلم
[B][M1]رضی سان چه باک ار ندارم خرد
[M2]که من در جنون مرشد کاملم
[A]
[B][M1]چون دم از سودای جانان میزنم
[M2]آتش اندر آب حیوان میزنم
[B][M1]شور لیلی طاقتم را طاق کرد
[M2]همچو مجنون بر بیابان میزنم
[B][M1]جرعهٔ دردی بصد خون جگر
[M2]میکنم پیدا و پنهان میزنم
[B][M1]میکشم آهی بیاد لعل او
[M2]آتش اندر آب حیوان میزنم
[B][M1]گر چه مستم راه مسجد میروم
[M2]گر چه گبرم لاف ایمان میزنم
[B][M1]بی‌نیٰازم دار و معذورم اگر
[M2]خنده بر ناز طبیبان میزنم
[B][M1]عشقم اسباب بزرگی کرده ساز
[M2]تکیه بر جای بزرگان میزنم
[B][M1]داغ را هم داغ مرهم مینهم
[M2]زخم را هم زخم بر جان میزنم
[B][M1]گریه بر تاج فریدون میکنم
[M2]خنده بر تخت سلیمان میزنم
[B][M1]بر سر دریای خون جولان زنم
[M2]بی تو گر مژگان به مژگان میزنم
[B][M1]پادشاه وقت خویشم چون رضی
[M2]مهر طغرا را انالان میزنم
[A]
[B][M1]آنچه من از تو، خدا می‌بینم
[M2]همه جا خوف و رجا می‌بینم
[B][M1]با وجود همه نومیدیها
[M2]همه امید روا می‌بینم
[B][M1]پای تا سر همه عصیان و خطا
[M2]همه پاداش خطا می‌بینم
[B][M1]دیده بر دوز ز خود تا بینی
[M2]کز کجٰا تا به کجا می‌بینم
[B][M1]با وجودی که تو را نتوان دید
[M2]من چه گویم که چهٰا می‌بینم
[B][M1]از همه چیز تو را میشنوم
[M2]در همه چیز تو را می‌بینم
[B][M1]نیست جائی که نباشی آنجٰا
[M2]از سمک تا به سما می‌بینم
[B][M1]خسته دلها همه خرم دیدم
[M2]بسته درها همه وا می‌بینم
[B][M1]پا نهٰادم چو رضی در طلبت
[M2]سر خود در ته پا می‌بینم
[A]
[B][M1]یکدم که دست داده و با هم نشسته‌ایم
[M2]گوئی بهم بحلقهٔ ماتم نشسته‌ایم
[B][M1]از رستخیز فتنهٔ طوفان نه غرقه‌ایم
[M2]ما را ببین چگونه مسلم نشسته‌ایم
[B][M1]هرگز نکرده‌ایم توکل به ناخدا
[M2]کشتی بجا گذاشته بی‌غم نشسته‌ایم
[B][M1]عالم چنین فراخ چه دلتنگ مانده‌ایم
[M2]صحرا چنین گشاده چه در هم نشسته‌ایم
[B][M1]دایم بیاد روی تو چون گل شکفته‌ایم
[M2]پیوسته در خیال تو خرم نشسته‌ایم
[B][M1]برقع چه احتیاج که از حسرت جمال
[M2]بی‌هم نشسته‌ایم، چو با هم نشسته‌ایم
[B][M1]ما و رضی که خون هم از رشک میخوریم
[M2]بی‌اختیار پیش تو با هم نشسته‌ایم
[A]
[B][M1]آنجا که وصف آن قد و بالا نوشته‌ایم
[M2]قرار عجز خویش همانجا نوشته‌ایم
[B][M1]حاصل، دمی زیاد تو غافل نبوده‌ایم
[M2]یا گفته‌ایم حرف غمت یا نوشته‌ایم
[B][M1]از سوز اشتیاق نیارم که دم زنم
[M2]کاتش گرفته دست و قلم تا نوشته‌آیم
[B][M1]گر حکم سرنوشته سمعناش گفته‌ایم
[M2]ور قصد جان نموده اطعنا نوشته‌ایم
[B][M1]گوئی بنوش باده که عمرت شود دراز
[M2]ما خط عمر خویش به شبها نوشته‌ایم
[B][M1]دانیم راه راست ولی بهر مصلحت
[M2]خط الف بعادت ترسا نوشته‌ایم
[B][M1]شد پشت و روی نامه سیه با وجود آن
[M2]از صد هزار حرف یکی نانوشته‌ایم
[B][M1]ناخوانده نامه پاره کند دور افکند
[M2]نام رضی به هزره در انجا نوشته‌ایم
[A]
[B][M1]دست شوقی با گریبان آشنا میخواستیم
[M2]جامهٔ جان در غم عشقی فنا میخواستیم
[B][M1]دیده گریان، سینه سوزان، دل طپان، جان مضطرب
[M2]شکر للّه یافتیم آنچ از خدا میخواستیم
[B][M1]خود عیان بود آنچه میجستیم او را در نهان
[M2]پیش ما بود آنچه او را از خدا میخواستیم
[B][M1]تا شود بی ظرفی این ناحریفان آشکار
[M2]جرعه‌ای زان بادهٔ مرد آزما میخواستیم
[B][M1]معتکف بوده است در جان آنکه جان جویاش بود
[M2]همنشین بودست با ما آنکه ما میخواستیم
[B][M1]غیرت اغیار در گوش رضی شد پای بند
[M2]ور نه ما آمادگی را از خدا میخواستیم
[A]
[B][M1]ما بهر هلاک خود هلاکیم
[M2]ز الایش آب و خاک پاکیم
[B][M1]عین عشقیم و آن حسنیم
[M2]روح محضیم و جان پاکیم
[B][M1]تا دست بهم دهیم خشتیم
[M2]تا چشم بهم نهیم خاکیم
[A]
[B][M1]بی‌رخت گر بگل نظاره کنیم
[M2]دشنه گردیم و سینه پاره کنیم
[B][M1]نه فراموشی و نه یاد کنی
[M2]خود بفرمای تا چه چاره کنیم
[B][M1]آتش عشق تو جهانسوز است
[M2]هرزه ما از میان کناره کنیم
[B][M1]داغ را هم به داغ سینه نهیم
[M2]زخم راهم به زخم چاره کنیم
[B][M1]با همه عیب و فسق و زرق و خیال
[M2]عیب رند شرابخواره کنیم
[B][M1]دلق سالوس اگر بیندازیم
[M2]بت و زنار آشکاره کنیم
[B][M1]چون رضی صد هزار جان خواهیم
[M2]تا فدایش هزار باره کنیم
[A]
[B][M1]آموخت ما را آن زلف و گردن
[M2]زنار بستن، بت سجده کردن
[B][M1]آن مار گیسو بر گردن او
[M2]هر کس که بیند خونش بگردن
[B][M1]بس دلفریبند آن چشم و آن زلف
[M2]آن یک به شادی وین یک به شیون
[B][M1]گر از تو بندم دل بر دو گیتی
[M2]ای حیف از دل ای وای بر من
[B][M1]تا چند باشی همچون قلیواچ
[M2]در راه عرفان نه مرد و نه زن
[B][M1]عمر مسیحا پیشش نیرزد
[M2]روزی بسر با دلدار کردن
[B][M1]یاری که پنهان از جسم و جان است
[M2]در دیدهٔ دل دارد نشیمن
[B][M1]بارم گران است بر دوش گردون
[M2]روزی که افتد کارم به گردن
[B][M1]با ما چه حاصل از عقل گفتن
[M2]ما را چه لازم دیوانه کردن
[B][M1]خون کسی نیست بر گردن ما
[M2]از ما مپرهیز ای پاک دامن
[B][M1]هر چند خواریم بر درگه دوست
[M2]یک مشت خاکیم در چشم دشمن
[B][M1]دنیا و عقبی نبود رضی را
[M2]ساقی تو می ده مطرب تو نی زن
[A]
[B][M1]بهار حسن یا بستان عشق است
[M2]سر کوی تو یا رشک گلستان
[B][M1]تف آه است یا باد سموم است
[M2]سرشک ماست یا باران نیسان
[B][M1]بهوش خود نیم معذور دارم
[M2]که آیم بر سر کویت چو مستان
[B][M1]بهشتی چند باشد دوزخ از تو
[M2]رضی برخیز و عالم کن گلستان
[A]
[B][M1]حیفم آید که گویدش کس جان
[M2]از کجا جان و از کجا جانان
[B][M1]زیر دست جفای تو زن و مرد
[M2]پایمال غم تو پیر و جوان
[B][M1]دست بر دل ز بیوفائی یار
[M2]داغ بر تن ز محنت هجران
[B][M1]بی‌وفائی، چه میکنی وعده
[M2]سست عهدی، چه میکنی پیمان
[B][M1]جور این درد میکشم ناچار
[M2]تا که دردم رضی کند درمان
[A]
[B][M1]غمزه خونریز و عشوه در پی جان
[M2]چون توان برد دین ودل ز میان
[B][M1]چند از حسرت سراپایت
[M2]بی‌سر و پا شویم و بی دل و جان
[B][M1]چند گیرم ز غم به دندان دست
[M2]آه از دست آن لب و دندان
[B][M1]سرو آزاد جان از ین غم داد
[M2]که گرفتار توست پیر و جوان
[B][M1]آنچنان شد غمش گریبان گیر
[M2]که گریبٰان ندانم از دامان
[B][M1]روز وصل تو میروم از هوش
[M2]شب مهتاب، وای بر کتّان
[B][M1]دوست هر چند دشمن است با ما
[M2]ما بدو دوستیم از دل و جان
[B][M1]نکند در دلت اثر آهم
[M2]چکند باد با دل سندان
[B][M1]کاش درد دلم فزون نکنی
[M2]چون به دردم نمیشوی درمان
[B][M1]گر به عهدت زبون شویم چه باک
[M2]سد اسکندریم در پیمان
[B][M1]سر شوریدهٔ رضی است مگر
[M2]که چو گوئی فتاده در میدان
[A]
[B][M1]ز خواب ناز خیز و فتنه سرکن
[M2]جهان یکبارگی زیر و زبر کن
[B][M1]حذر از کوری خفاش طبعان
[M2]سری از منظر خورشید در کن
[B][M1]نگویم صورتم را بخش معنی
[M2]مرا از صورت و معنی بدر کن
[B][M1]ز پیش این پردهٔ پندار بردار
[M2]زمین و آسمان زیر و زبر کن
[B][M1]خبر گوئی از آن عیٰار دارم
[M2]برو ای بیخبر فکر دگر کن
[B][M1]جگر می پرور از خونابهٔ دل
[M2]غذای دل هم از خون جگر کن
[B][M1]رضی تا چند ازین بسیار گفتن
[M2]سخن اینجا رساندی، مختصر کن
[A]
[B][M1]مه نامهربانم بی‌گنه دامن کشید از من
[M2]چه بد کردم، چه بد رفتم، چه بد گفتم چه دید از من
[B][M1]سخن میرفت از بیگانگان، از خویشتن رفتم
[M2]باین ترتیب درس آشنائی را شنید از من
[B][M1]بخود بیگانه‌تر امروز دیدم آن ستمگر را
[M2]مگر در بیخودیها آشنا حرفی شنید از من
[B][M1]رضی راه فنا را آنچنان در پیش بگرفتم
[M2]که واپس ماند بسیاری جنید و بایزید از من
[A]
[B][M1]مرا دستی است بالا دست گردون
[M2]که نتوان ز آستینش کرد بیرون
[B][M1]منم بر درگهش چون حلقه بر در
[M2]نه دست اندرون نه پای بیرون
[B][M1]هژبرانند اینجٰا خفته در خاک
[M2]دلیرانند اینجٰا غرقه در خون
[B][M1]تن بی‌جان چگونه زنده ماند
[M2]رضی بی‌ او بگو چون زنده‌ای چون
[A]
[B][M1]روی یار است یا گل نسرین
[M2]کوی یار است یا بهشت برین
[B][M1]زیر دستت چه آفتاب و چه ماه
[M2]پایمالت چه آسمان چه زمین
[B][M1]چند از حسرت سراپایت
[M2]بی سرو پا شویم و بی دل ودین
[B][M1]همه زنار بر میٰان بندی
[M2]بشنوی حرفی از گوشه نشین
[B][M1]سر به چرخش فرو نمی‌آرم
[M2]گر سرم ز آسمٰان رسد به زمین
[B][M1]بد گمان گشته‌ای بکش زارم
[M2]کاین گمٰان میکشد مرا بیقین
[B][M1]بر‌ رخ او رضی عرق بنگر
[M2]گرد مه، گر ندیده‌ای پروین
[B][M1]بی‌طهارت نمیرسد به نجات
[M2]بی‌بکارت، نمیرسد کابین
[B][M1]چند ازین غافلی رضی برخیز
[M2]کاروان رفت بیش از ین منشین
[A]
[B][M1]نتوان گذشتن آسان از آن کو
[M2]گل تا بگردن، گل تا بزانو
[B][M1]از دست آن شست مشکل توان رست
[M2]صیاد ما را سخت است بازو
[B][M1]حرف خلاصی فکر محالی است
[M2]فکری دگر کن حرفی دگر گو
[B][M1]دل میربایند جان میستانند
[M2]شو خان به بازی، شیران به بازو
[B][M1]زان مه که گاهی پهلوی غیر است
[M2]صد داغ داریم، پهلو به پهلو
[B][M1]تا رو نهٰادیم در عٰالم عشق
[M2]با هر دو عالم گشتیم یکرو
[B][M1]از دوست نتوان ما را بریدن
[M2]ناصح تو مینال، مشفق تو میگو
[B][M1]هم جان ستانند، هم دلفریبند
[M2]آن زلف و کاکل، آن چشم وابرو
[B][M1]گوئی که بوئی ز آن گل شنیدم
[M2]خود را نیٰابی، یابی گران بو
[B][M1]چون به توان کرد عاشق به تدبیر
[M2]کی خوش توان کرد دندان به دارو
[B][M1]بی می خرابم بی‌جرعه مدهوش
[M2]زان لعل میگون زان چشم جادو
[B][M1]گفتم رضی را سر نه بدین در
[M2]کارش همین است در آن سر کو
[A]
[B][M1]تو بدین چشم شوخ و روی چو ماه
[M2]ببری دل ز دست سنگ سیاه
[B][M1]زیر دستت چه آسمٰان چه زمین
[M2]پایمالت چه آفتاب و چه ماه
[B][M1]روز مستی نمیبریم بسر
[M2]این زمان آمدیم بر سر راه
[B][M1]چون ننالیم که از تماشایش
[M2]باز گردد بسوی دیده نگاه
[B][M1]آنچه آن جلوه کرد با جانم
[M2]برق هرگز نمیکند به گیاه
[B][M1]ای که بی باک بر سر راهش
[M2]میروی و نمیروی از راه
[B][M1]باش یک لحظه تا برون آید
[M2]آفتابم ز زیر ابر سیاه
[B][M1]نفست از چه مرده زنده کند
[M2]گر نه روح اللهی، بلا اشباه
[B][M1]سنگ سوزم اگر ببٰارم اشک
[M2]چرخ ریزم اگر بر آرم آه
[B][M1]گاه و بی‌گاه منع ما نکنی
[M2]چشمت ار بر رخش فتد ناگاه
[B][M1]گفتمش میرود رضی گفتا 
[M2]هر کجا میرود خدا همراه
[A]
[B][M1]ای کاش که بود ما نبودی
[M2]یا بنمودی هر آنچه بودی
[B][M1]نگشود ز کعبه در کسی را
[M2]از ما در دیر را سجودی
[B][M1]ز افسانهٔ واعظان فسردیم
[M2]ای مطرب عاشقان سرودی
[B][M1]کی مرد غم تو بودم ای عشق
[M2]صد بار فزونم ار نمودی
[B][M1]جز دوست اگر ز دوست خواهی
[M2]در مذهب عاشقان جهودی
[B][M1]مجنون توام چنانکه بودم
[M2]با ما نه‌ای آنچنانکه بودی
[B][M1]ای دل چه به های های گریی
[M2]هوئی مگر از رضی شنودی
[A]
[B][M1]کیم از جان خود سیری ز عمر خویش بیزاری
[M2]سیه روزی، سراسر داغ جانسوزی جگر خواری
[B][M1]ندانم لذت آسودگی لیک اینقدر دانم
[M2]که به باشد دل آزرده از سودای بسیاری
[B][M1]بهم شیخ برهمن در خرابات مغان رقصند
[M2]نه او در بند تسبیحی نه این در بند زناری
[B][M1]چه در خلوت چه در کثرت، بهر جا هر که را دیدم
[M2]نه خالی خلوتی از تو، نه بیرون از تو بازاری
[B][M1]گرفتار گل و آن بلبل زارم که تا بوده
[M2]نسوده بی‌ادب در سایهُ گلبرگ، منقاری
[B][M1]مگر صبح ازل سازد خلاصم ور نه چون سازم
[M2]که پیچیده است گردم شام هجران چون سیه ماری
[B][M1]چه کم گردد ز معشوقی چه کم گردد ز محبوبی
[M2]اگر در کار ما ضایع کند از دور دیداری
[B][M1]کند منعم ز دیوار و در او مدعی سهل است
[M2]میان ما و یاد او نخواهد بود دیواری
[B][M1]به کار خویشتن مشغول هر کس را که می‌بینم
[M2]بغیر از عاشقی کاری نیاید از رضی باری
[A]
[B][M1]این نگه و چشم و زلف و رو که تو داری
[M2]با دل آسوده سنگ را نگذاری
[B][M1]با لبش ای لعل ناب در چه حسابی
[M2]با رخش ای آفتاب در چه شماری
[B][M1]از تو یکی قطره آب بحر محیط است
[M2]و ز تو یکی ذره ز آفتاب هزاری
[B][M1]دین و دل ای پادشاه صورت و معنی
[M2]ما بتو دادیم، اختیار تو داری
[B][M1]هیچ تو از روز بازخواست نترسی
[M2]هیچ تو شرم از خدا و خلق نداری
[B][M1]دل چو رضی مینهی به درد وداعش
[M2]چاره نداری جز آنکه جان بسپاری
[A]
[B][M1]ای که به جز دلبری تو کار نداری
[M2]کار جز آزار جان زار نداری
[B][M1]ای همه داروی دل مگر تو بهشتی
[M2]وی همه آرام جان مگر تو بهاری
[B][M1]آنچه دل دشمنان بهم نسپندد
[M2]چند تو بر جان دوستان بگماری
[B][M1]بگسلم از جان و دل اگر بپذیری
[M2]بگذرم از هر چه هست اگر بگذاری
[B][M1]ریخت دلم آبرو که خونش بریزی
[M2]عذر نگوئی و گر بهانه نیاری
[B][M1]چند بر آن در روی و بار نیابی
[M2]مردنت اولی دلا که عار نداری
[B][M1]دور از آن مایهٔ حیات نمرده است
[M2]زنده رضی را دگر برای چه داری
[A]
[B][M1]خوشتر ز بهشتی و بهٰاری
[M2]مجموعه لطف کردگاری
[B][M1]در بزم مدام عیش و نوشی
[M2]در رزم تمام گیر و داری
[B][M1]در خشم و عتاب صلح و جنگی
[M2]در ناز و کرشمه نور و ناری
[B][M1]از کویت اگر روم عجب نیست
[M2]زین کشته تو صد هزار داری
[B][M1]بر هر مویت دلیست آونگ
[M2]هشدار که شیشه بار داری
[B][M1]یکبار نیٰامدی بکارش
[M2]تا رفت رضی بکار و باری
[A]
[B][M1]نمیدانی تو رسم دوست داری
[M2]نمیدانم که با جانم چه داری
[B][M1]مگو پیمان و عهدم استوار است
[M2]که در پیمان شکستن استواری
[B][M1]غمت چندانکه با ما سازگار است
[M2]تو صد چندان بما ناسازگاری
[B][M1]غبارم را توانی داد بر باد
[M2]اگر بر دل ز من داری غباری
[B][M1]دمار از روزگار غم بر آرم
[M2]اگر افتد بدستم روزگاری
[B][M1]رضی گوئی تو را دیگر چه حال است
[M2]خبر گویا ز حٰال مانداری
[A]
[B][M1]چه التفات به خار و خس چمن داری
[M2]که عار و ننگ ز نسرین و یاسمن داری
[B][M1]تمام سحر و فسونی به دلفریبی خلق
[M2]چه احتیاج به زلف و رخ و ذغن داری
[B][M1]مگر تلافی ما در دلت گذشته که باز
[M2]هزار عربده با خوی خویشتن داری
[B][M1]خورند خون همه اعضا ز ذوق شمشیرت
[M2]مگر به خاطر خود فکر قتل من داری
[B][M1]نشاط و عیش ببزم تو خوشه چینانند
[M2]که می قدح قدح و گل چمن چمن داری
[B][M1]چه دوستیست به آن سنگدل رضی دیگر
[M2]چه دشمنیست که با جان خویشتن داری
[A]
[B][M1]ای راندهٔ درگاه تو خواری و عزیزی
[M2]پیدا ز تو هر چیز ندانم تو چه چیزی
[B][M1]ما هیچ ورای تو ندیدیم و نبینیم
[M2]ای آنکه بتحقیق، ورای همه چیزی
[B][M1]ای آنکه تمیز بد و نیکت خفقان کرد
[M2]بدها همه نیکند، زهی اهل تمیزی
[B][M1]شبهه جگرت خون کند ای مدعی علم
[M2]صد خرمن ازین دانش و پندار نبیزی
[B][M1]گر اینت بود عشوه چه دلها که نسوزی
[M2]ور اینت کرشمه است چه خونها که نریزی
[B][M1]در خلوت او دورتر از هجر رضی وصل
[M2]اینجاست که اصلاً نتوان کرد تمیزی
[A]
[B][M1]چشمم افتاد بر جمٰال کسی
[M2]که گرو برده ز آفتاب بسی
[B][M1]دعوی بندگی غیر مکن
[M2]که تو آزاد کردهٔ هوسی
[B][M1]بر مزن گرد شمع ما ای غیر
[M2]که نه پروانه‌ای نه خر مگسی
[B][M1]دل شوریده را چو ساغر می
[M2]نتوان داد هر زمان بکسی
[B][M1]رفته بر باد برگ این باغم
[M2]نه پس اندوزی و نه پیش رسی
[B][M1]ترک فریاد کن رضی کانجا
[M2]نرسد هیچکس بداد کسی
[A]
[B][M1]بهار و باده و عشق و جوانی
[M2]غنیمت دان غینمت تا توانی
[B][M1]ز من آموخت زلفش تیره روزی
[M2]بمن آموخت چشمش ناتوانی
[B][M1]ندیدم جز خطا از خط و خالش
[M2]نمیدارد وفا هندوستانی
[B][M1]من آن مزدور محرومم که کارم
[M2]گل داغی بمزد باغبانی
[B][M1]چه پرسی از رضی نام و نشانش
[M2]غلام تو، سگ تو، هر چه خوانی
[A]
[B][M1]نه رسم دیر و نه آئین کعبه میدانی
[M2]ندانمت چه کسی، کافری، مسلمانی
[B][M1]بمال و جاه چه نازی، که شخص نمرودی
[M2]بخورد و خواب چه سازی که نفس حیوانی
[B][M1]تمیز نیک و بد از هم نکردنت سهل است
[M2]بلاست اینکه تو بد نیک و نیک بد دانی
[B][M1]درین جهان ز تو حیوان بجٰان خود مانده
[M2]که ره بسی است ز تو تا جهٰان انسانی
[B][M1]بغیر انسان هر چیز گویمت شادی
[M2]بغیر آدم هر چیز خوانمت آنی
[B][M1]چه جانور کنمت نام مانده‌ام حیران
[M2]بهیچ جانوری غیر خود نمیمانی
[B][M1]چه لازم است مدارا د گر به دشمن و دوست
[M2]کنون که گشت رضی کشتی تو طوفانی
[A]
[B][M1]ای که در ره عرفان مستمند برهانی
[M2]ترسمت چو خر در گل عاقبت فرو مانی
[B][M1]سبحه زهد و سالوسی، خرقه زرق و شیادی
[M2]آه ازین خدا ترسی، داد از این مسلمانی
[B][M1]مشکل ار بکف آری، بعد از این بدشواری
[M2]آنچه داده‌ای از کف پیش از ین بآسانی
[B][M1]این ضیا ندارد مه این صفا ندارد گل
[M2]کس بتو نمیمٰاند تو بکس نمیمانی
[B][M1]روشنی طور است این یا فروغ آن چهره
[M2]موج بحر نور است این یا ریاض پیشانی
[B][M1]ای هلاک چشمت من تا بچند مخموری
[M2]ای اسیر زلفت دل تا به کی پریشانی
[B][M1]کرده از دل و جانت، ای جهان زیبائی
[M2]آسمٰان زمین بوسی، آفتاب دربانی
[B][M1]نیستم چو نامردان در لباس رعنائی
[M2]سرکش و سرافرازم شعله سان به عریانی
[B][M1]کار من رضی از زهد چونکه بر نمی‌آید
[M2]میروم تلافی را بعد ازین به رهبانی
[A]
[B][M1]هجران اگر نکردی آهنگ زندگانی
[M2]بیچاره جان چه کردی با ننگ زندگانی 
[B][M1]داراست هر که جان برد از چنگ مرگ بیرون
[M2]ما جان به مرگ بردیم از چنگ زندگانی
[B][M1]بی‌عشق کس ممیراد، بی درد کس مماناد
[M2]کان عار مرگ باشد وین ننگ زندگانی
[B][M1]میبرد زندگانی گر جان ز چنگ مردن
[M2]کس جان بدر نمیبرد از چنگ زندگانی
[B][M1]ای آنکه سنگ کوبی بر سینه از غم مرگ
[M2]گویا سرت نخورد است بر سنگ زندگانی
[B][M1]ای آنکه زندگی را بر مرگ می‌گزینی
[M2]یا رَب مبارک بادت او‌رنگ زندگانی
[B][M1]پیوسته زندگانی در جنگ بود با ما
[M2]با مرگ صلح کردیم از ننگ زندگانی
[B][M1]دوری او رضی را نزدیک گشته گویا
[M2]کاثار مرگ پیداست از رنگ زندگانی
[A]
[B][M1]چند دلهای مبتلا شکنی
[M2]دلفریبی، تو دل چرا شکنی
[B][M1]چند پیوند جان ما گسلی
[M2]چند پیمان و عهد ما شکنی
[B][M1]پا نیارم کشید از سر کوی
[M2]گر سرم را هزار جا شکنی
[B][M1]شکنی گر دل رضی سهل است
[M2]تو که جام جهٰان نما شکنی
[A]
[B][M1]نگاهی دیدم از چشم سیاهی
[M2]که کوه صبر پیشش بود کاهی
[B][M1]اگر برقع براندازی ز رخسار
[M2]کرشمه گیرد از مه تا به ماهی
[B][M1]بهارم را تماشا کن نگارا
[M2]سرشگم ارغوان و چهره کاهی
[B][M1]اگر یک ذره زو تابد بر آفاق
[M2]کند هر ذره را خورشید و ماهی
[B][M1]همی خواهم که آن نامهربان را
[M2]بلا گردان شوم خواهی نخواهی
[B][M1]بسر تا چند گردانی رضی را
[M2]الهی من سرت گردم الهی
[A]
[B][M1]نرگست آن کند به شهلائی
[M2]که ندیده است چشم بینائی
[B][M1]آفت پارسایی و پرهیز
[M2]آتش خرمن شکیبائی
[B][M1]تو به شوخی چگونه مشهوری
[M2]من چنان شهره‌ام به شیدائی
[B][M1]هر کجا هست میکشد ناچار
[M2]حسن شوخی وعشق رسوائی
[B][M1]دل اگر آهن است آب شود
[M2]چون تو جام کرشمه پیمائی
[B][M1]گاه نظاره حیرت حسنت
[M2]خون کند در دل تماشائی
[B][M1]از غم دوری تو نزدیک است
[M2]چون رضی سوزم از شکیبائی
[A]
[B][M1]از لطف چو در نظر نمیائی
[M2]از پرده چرا بدر نمیائی
[B][M1]در مدرک عقل و حس نمیگنجی
[M2]در گوشهٔ مختصر نمیٰائی
[B][M1]جانم بر لب ز انتظار آمد
[M2]تسلیم کنم اگر نمیٰائی
[B][M1]پر شد همه بام و بر ز غوغایت
[M2]با آنکه به بام در نمیٰائی
[B][M1]هنگام تلافی دل افکاران
[M2]با عشوهٔ خویش بر نمیٰائی
[B][M1]ما بر در هجر جان دهیم و تو
[M2]با ما ز در دگر نمیٰائی
[B][M1]ای گریه بلات چیست کز چشمم
[M2]بی لخت جگر بدر نمیٰائی
[B][M1]کیفیت زندگی نمی‌فهمی
[M2]تا با غم عشق بر نمیٰائی
[B][M1]تا یک سر موی از تو میماند
[M2]با یک سر موی بر نمیٰائی
[B][M1]گفتی که نمانده پای رفتارم
[M2]ای مرد چرا به سر نمیٰائی
[B][M1]هرگز نروی که باز در چشمم
[M2]خوشتر ز دم دگر نمیٰائی
[B][M1]عمرت شد و توشه‌ای نمیبندی
[M2]گویا تو بدین سفر نمیٰائی
[B][M1]دیگر بسر رضی نمیاید
[M2]ای عمر چرا بسر نمیٰائی
[A]
[B][M1]در ین بوستانم نه هائی نه هوئی
[M2]درین گلستانم نه رنگی نه بوئی
[B][M1]چه کردم چه گفتم چه دیدی که هرگز
[M2]نیائی نپرسی نخواهی نجوئی
[B][M1]خمارم کجا بشکند جام و باده
[M2]بهر حال اگر خم نباشد سبوئی
[B][M1]دویدیم چون آب بر روی عالم
[M2]ندیدیم در هیچ آب رو‌ئی
[B][M1]نکردیم هرگز کسی را سلامی
[M2]رسیدیم هر جا، کشیدیم هوئی
[B][M1]چه شوری است در سر رضی را ندانم
[M2]که پیوسته دارد به خود گفتگوئی
[END]