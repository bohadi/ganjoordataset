[START][A]
[B][M1]برخیز بیار بهر دل ما[M2]حل کن به جمال خویشتن مشکل ما
[B][M1]یک کوزه شراب تا بهم نوش کنیم[M2]زان پیش که کوزه‌ها کنند از گل ما[A]
[B][M1]چون عهده نمی‌شود کسی فردا را[M2]حالی خوش دار این دل پر سودا را
[B][M1]می نوش به ماهتاب ای ماه که ماه[M2]بسیار بتابد و نیابد ما را[A]
[B][M1]قرآن که مهین کلام خوانند آن را[M2]گه گاه نه بر دوام خوانند آن را
[B][M1]بر گرد پیاله آیتی هست مقیم[M2]کاندر همه جا مدام خوانند آن را[A]
[B][M1]گر می نخوری طعنه مزن مستانرا[M2]بنیاد مکن تو حیله و دستانرا
[B][M1]تو غره بدان مشو که می مینخوری[M2]صد لقمه خوری که می غلام‌ست آنرا[A]
[B][M1]هر چند که رنگ و بوی زیباست مرا[M2]چون لاله رخ و چو سرو بالاست مرا
[B][M1]معلوم نشد که در طربخانه خاک[M2]نقاش ازل بهر چه آراست مرا[A]
[B][M1]ماییم و می و مطرب و این کنج خراب[M2]جان و دل و جام و جامه پر درد شراب
[B][M1]فارغ ز امید رحمت و بیم عذاب[M2]آزاد ز خاک و باد و از آتش و آب[A]
[B][M1]آن قصر که جمشید در او جام گرفت[M2]آهو بچه کرد و روبه آرام گرفت
[B][M1]بهرام که گور می‌گرفتی همه عمر[M2]دیدی که چگونه گور بهرام گرفت[A]
[B][M1]ابر آمد و باز بر سر سبزه گریست[M2]بی بادهٔ گلرنگ نمی‌باید زیست
[B][M1]این سبزه که امروز تماشاگه ماست[M2]تا سبزهٔ خاک ما تماشاگه کیست[A]
[B][M1]اکنون که گل سعادتت پربار است[M2]دست تو ز جام می چرا بیکار است
[B][M1]می‌خور که زمانه دشمنی غدار است[M2]دریافتن روز چنین دشوار است[A]
[B][M1]امروز ترا دسترس فردا نیست[M2]و اندیشه فردات به جز سودا نیست
[B][M1]ضایع مکن این دم ار دلت شیدا نیست[M2]کاین باقی عمر را بها پیدا نیست
[A]
[B][M1]ای آمده از عالم روحانی تفت[M2]حیران شده در پنج و چهار و شش و هفت
[B][M1]می نوش ندانی ز کجا آمده‌ای[M2]خوش باش ندانی به کجا خواهی رفت
[A]
[B][M1]ای چرخ فلک خرابی از کینه تست[M2]بیدادگری شیوه دیرینه تست
[B][M1]ای خاک اگر سینه تو بشکافند[M2]بس گوهر قیمتی که در سینه تست
[A]
[B][M1]ای دل چو زمانه می‌کند غمناکت[M2]ناگه برود ز تن روان پاکت
[B][M1]بر سبزه نشین و خوش بزی روزی چند[M2]زان پیش که سبزه بردمد از خاکت
[A]
[B][M1]این بحر وجود آمده بیرون ز نهفت[M2]کس نیست که این گوهر تحقیق بسفت
[B][M1]هر کس سخنی از سر سودا گفتند[M2]زآن روی که هست کس نمی‌داند گفت
[A]
[B][M1]این کوزه چو من عاشق زاری بوده است[M2]در بند سر زلف نگاری بوده‌ست
[B][M1]این دسته که بر گردن او می‌بینی[M2]دستی‌ست که برگردن یاری بوده‌ست
[A]
[B][M1]این کوزه که آبخوارهٔ مزدوریست[M2]از دیدهٔ شاهیست و دل دستوریست
[B][M1]هر کاسهٔ می که بر کف مخموریست[M2]از عارض مستی و لب مستوریست
[A]
[B][M1]این کهنه رباط را که عالم نام است[M2]و آرامگه ابلق صبح و شام است
[B][M1]بزمی‌ست که وامانده صد جمشید است[M2]قصریست که تکیه‌گاه صد بهرام است
[A]
[B][M1]این یک دو سه روز نوبت عمر گذشت[M2]چون آب به جویبار و چون باد به دشت
[B][M1]هرگز غم دو روز مرا یاد نگشت[M2]روزی که نیامده‌ست و روزی که گذشت
[A]
[B][M1]بر چهره گل نسیم نوروز خوش است[M2]در صحن چمن روی دل‌افروز خوش است
[B][M1]از دی که گذشت هر چه گویی خوش نیست[M2]خوش باش و ز دی مگو که امروز خوش است
[A]
[B][M1]پیش از من و تو لیل و نهاری بوده است[M2]گردنده فلک نیز بکاری بوده است
[B][M1]هرجا که قدم نهی تو بر روی زمین[M2]آن مردمک چشم‌نگاری بوده است
[A]
[B][M1]تا چند زنم بروی دریاها خشت[M2]بیزار شدم ز بت‌پرستان کنشت
[B][M1]خیام که گفت دوزخی خواهد بود[M2]که رفت بدوزخ و که آمد ز بهشت
[A]
[B][M1]ترکیب پیاله‌ای که درهم پیوست[M2]بشکستن آن روا نمیدارد مست
[B][M1]چندین سر و پای نازنین از سر و دست[M2]از مهر که پیوست و به کین که شکست
[A]
[B][M1]ترکیب طبایع چو به کام تو دمی است[M2]رو شاد بزی اگرچه برتو ستمی است
[B][M1]با اهل خرد باش که اصل تن تو[M2]گردی و نسیمی و غباری و دمی است
[A]
[B][M1]چون ابر به نوروز رخ لاله بشست[M2]برخیز و بجام باده کن عزم درست
[B][M1]کاین سبزه که امروز تماشاگه توست[M2]فردا همه از خاک تو برخواهد رست
[A]
[B][M1]چون بلبل مست راه در بستان یافت[M2]روی گل و جام باده را خندان یافت
[B][M1]آمد به زبان حال در گوشم گفت[M2]دریاب که عمر رفته را نتوان یافت
[A]
[B][M1]چون چرخ بکام یک خردمند نگشت[M2]خواهی تو فلک هفت شمر خواهی هشت
[B][M1]چون باید مرد و آرزوها همه هشت[M2]چه مور خورد بگور و چه گرگ بدشت
[A]
[B][M1]چون لاله به نوروز قدح گیر بدست[M2]با لاله‌رخی اگر تو را فرصت هست
[B][M1]می نوش به خرمی که این چرخ کهن[M2]ناگاه تو را چو خاک گرداند پست
[A]
[B][M1]چون نیست حقیقت و یقین اندر دست[M2]نتوان به امید شک همه عمر نشست
[B][M1]هان تا ننهیم جام می از کف دست[M2]در بی خبری مرد چه هشیار و چه مست
[A]
[B][M1]چون نیست ز هر چه هست جز باد بدست[M2]چون هست بهرچه هست نقصان و شکست
[B][M1]انگار که هرچه هست در عالم نیست[M2]پندار که هرچه نیست در عالم هست
[A]
[B][M1]خاکی که به زیر پای هر نادانی است[M2]کفّ صنمیّ و چهرهٔ جانانی است
[B][M1]هر خشت که بر کنگرهٔ ایوانی است[M2]انگشت وزیر یا سر سلطانی است
[A]
[B][M1]دارنده چو ترکیب طبایع آراست[M2]از بهر چه او فکندش اندر کم و کاست
[B][M1]گر نیک آمد شکستن از بهر چه بود[M2]ورنیک نیامد این صور عیب کراست
[A]
[B][M1]در پرده اسرار کسی را ره نیست[M2]زین تعبیه جان هیچکس آگه نیست
[B][M1]جز در دل خاک هیچ منزلگه نیست[M2]می خور که چنین فسانه‌ها کوته نیست
[A]
[B][M1]در خواب بدم مرا خردمندی گفت[M2]کاز خواب کسی را گل شادی نشکفت
[B][M1]کاری چه کنی که با اجل باشد جفت؟[M2]می خور که به زیر خاک می‌باید خفت
[A]
[B][M1]در دایره‌ای که آمد و رفتن ماست[M2]او را نه بدایت نه نهایت پیداست
[B][M1]کس می نزند دمی در این معنی راست[M2]کاین آمدن از کجا و رفتن بکجاست
[A]
[B][M1]در فصل بهار اگر بتی حور سرشت[M2]یک ساغر می دهد مرا بر لب کشت
[B][M1]هر چند به نزد عامه این باشد زشت[M2]سگ به ز من است اگر برم نام بهشت
[A]
[B][M1]دریاب که از روح جدا خواهی رفت[M2]در پرده اسرار فنا خواهی رفت
[B][M1]می نوش ندانی از کجا آمده‌ای[M2]خوش باش ندانی به کجا خواهی رفت
[A]
[B][M1]ساقی گل و سبزه بس طربناک شده‌ست[M2]دریاب که هفته دگر خاک شده‌ست
[B][M1]می نوش و گلی بچین که تا درنگری[M2]گل خاک شده‌ست و سبزه خاشاک شده‌ست
[A]
[B][M1]عمریست مرا تیره و کاریست نه راست[M2]محنت همه افزوده و راحت کم و کاست
[B][M1]شکر ایزد را که آنچه اسباب بلاست[M2]ما را ز کس دگر نمیباید خواست
[A]
[B][M1]فصل گل و طرف جویبار و لب کشت[M2]با یک دو سه اهل و لعبتی حور سرشت
[B][M1]پیش آر قدح که باده نوشان صبوح[M2]آسوده ز مسجدند و فارغ ز کنشت
[A]
[B][M1]گر شاخ بقا ز بیخ بختت رست است[M2]ور بر تن تو عمر لباسی چست است
[B][M1]در خیمه تن که سایبانی‌ست ترا[M2]هان تکیه مکن که چارمیخش سست است
[A]
[B][M1]گویند کسان بهشت با حور خوش است[M2]من میگویم که آب انگور خوش است
[B][M1]این نقد بگیر و دست از آن نسیه بدار[M2]کاواز دهل شنیدن از دور خوش است
[A]
[B][M1]گویند مرا که دوزخی باشد مست[M2]قولیست خلاف دل در آن نتوان بست
[B][M1]گر عاشق و میخواره بدوزخ باشند[M2]فردا بینی بهشت همچون کف دست
[A]
[B][M1]من هیچ ندانم که مرا آنکه سرشت[M2]از اهل بهشت کرد یا دوزخ زشت
[B][M1]جامی و بتی و بربطی بر لب کشت[M2]این هر سه مرا نقد و ترا نسیه بهشت
[A]
[B][M1]مهتاب به نور دامن شب بشکافت[M2]می نوش دمی بهتر از این نتوان یافت
[B][M1]خوش باش و میندیش که مهتاب بسی[M2]اندر سر خاک یک به یک خواهد تافت
[A]
[B][M1]می خوردن و شاد بودن آیین منست[M2]فارغ بودن ز کفر و دین دین منست
[B][M1]گفتم به عروس دهر کابین تو چیست[M2]گفتا دل خرم تو کابین منست
[A]
[B][M1]می لعل مذابست و صراحی کان است[M2]جسم است پیاله و شرابش جان است
[B][M1]آن جام بلورین که ز می خندان است[M2]اشکی است که خون دل درو پنهان است
[A]
[B][M1]می نوش که عمر جاودانی اینست[M2]خود حاصلت از دور جوانی اینست
[B][M1]هنگام گل و باده و یاران سرمست[M2]خوش باش دمی که زندگانی اینست
[A]
[B][M1]نیکی و بدی که در نهاد بشر است[M2]شادی و غمی که در قضا و قدر است
[B][M1]با چرخ مکن حواله کاندر ره عقل[M2]چرخ از تو هزار بار بیچاره‌تر است
[A]
[B][M1]در هر دشتی که لاله‌زاری بوده‌ست[M2]از سرخی خون شهریاری بوده‌ست
[B][M1]هر شاخ بنفشه کز زمین میروید[M2]خالی است که بر رخ نگاری بوده‌ست
[A]
[B][M1]هر ذره که در خاک زمینی بوده است[M2]پیش از من و تو تاج و نگینی بوده است
[B][M1]گرد از رخ نازنین به آزرم فشان[M2]کانهم رخ خوب نازنینی بوده است
[A]
[B][M1]هر سبزه که برکنار جویی رسته است[M2]گویی ز لب فرشته‌خویی رسته است
[B][M1]پا بر سر سبزه تا به خواری ننهی[M2]کان سبزه ز خاک لاله رویی رسته است
[A]
[B][M1]یک جرعه می ز ملک کاووس به است[M2]از تخت قباد و ملکت طوس به است
[B][M1]هر ناله که رندی به سحرگاه زند[M2]از طاعت زاهدان سالوس به است
[A]
[B][M1]چون عمر به سر رسد چه شیرین و چه تلخ[M2]پیمانه چو پر شود چه بغداد و چه بلخ
[B][M1]می نوش که بعد از من و تو ماه بسی[M2]از سَلخ به غٌرّه آید از غره به سلخ
[A]
[B][M1]آنانکه محیط فضل و آداب شدند[M2]در جمع کمال شمع اصحاب شدند
[B][M1]ره زین شب تاریک نبردند برون[M2]گفتند فسانه‌ای و در خواب شدند
[A]
[B][M1]آن را که به صحرای علل تاخته‌اند[M2]بی او همه کارها بپرداخته‌اند
[B][M1]امروز بهانه‌ای در انداخته‌اند[M2]فردا همه آن بود که در ساخته‌اند
[A]
[B][M1]آنها که کهن شدند و اینها که نوند[M2]هر کس بمراد خویش یک تک بدوند
[B][M1]این کهنه جهان بکس نماند باقی[M2]رفتند و رویم دیگر آیند و روند
[A]
[B][M1]آنکس که زمین و چرخ و افلاک نهاد[M2]بس داغ که او بر دل غمناک نهاد
[B][M1]بسیار لب چو لعل و زلفین چو مشک[M2]در طبل زمین و حقه خاک نهاد
[A]
[B][M1]آرند یکی و دیگری بربایند[M2]بر هیچ کسی راز همی نگشایند
[B][M1]ما را ز قضا جز این قدر ننمایند[M2]پیمانه عمر ما است می‌پیمایند
[A]
[B][M1]اجرام که ساکنان این ایوانند[M2]اسباب تردد خردمندانند
[B][M1]هان تاسر رشته خرد گم نکنی[M2]کانان که مدبرند سرگردانند
[A]
[B][M1]از آمدنم نبود گردون را سود[M2]وز رفتن من جلال و جاهش نفزود
[B][M1]وز هیچ کسی نیز دو گوشم نشنود[M2]کاین آمدن و رفتنم از بهر چه بود
[A]
[B][M1]از رنج کشیدن آدمی حر گردد[M2]قطره چو کشد حبس صدف در گردد
[B][M1]گر مال نماند سر بماناد بجای[M2]پیمانه چو شد تهی دگر پر گردد
[A]
[B][M1]افسوس که سرمایه ز کف بیرون شد[M2]وز دست اجل بسی جگرها خون شد
[B][M1]کس نامد از آن جهان که پرسم از وی[M2]کاحوال مسافران دنیا چون شد
[A]
[B][M1]افسوس که نامه جوانی طی شد[M2]و آن تازه بهار زندگانی دی شد
[B][M1]آن مرغ طرب که نام او بود شباب[M2]افسوس ندانم که کی آمد کی شد
[A]
[B][M1]ای بس که نباشیم و جهان خواهد بود[M2]نی نام زما و نی‌نشان خواهد بود
[B][M1]زین پیش نبودیم و نبد هیچ خلل[M2]زین پس چو نباشیم همان خواهد بود
[A]
[B][M1]این عقل که در ره سعادت پوید[M2]روزی صد بار خود ترا می‌گوید
[B][M1]دریاب تو این یکدم وقتت که نئی[M2]آن تره که بدروند و دیگر روید
[A]
[B][M1]این قافله عمر عجب میگذرد[M2]دریاب دمی که با طرب میگذرد
[B][M1]ساقی غم فردای حریفان چه خوری[M2]پیش آر پیاله را که شب میگذرد
[A]
[B][M1]بر پشت من از زمانه تو میاید[M2]وز من همه کار نانکو میاید
[B][M1]جان عزم رحیل کرد و گفتم بمرو[M2]گفتا چکنم خانه فرو میاید
[A]
[B][M1]بر چرخ فلک هیچ کسی چیر نشد[M2]وز خوردن آدمی زمین سیر نشد
[B][M1]مغرور بدانی که نخورده‌ست ترا[M2]تعجیل مکن هم بخورد دیر نشد
[A]
[B][M1]بر چشم تو عالم ارچه می‌آرایند[M2]مگرای بدان که عاقلان نگرایند
[B][M1]بسیار چو تو روند و بسیار آیند[M2]بربای نصیب خویش کت بربایند
[A]
[B][M1]بر من قلم قضا چو بی من رانند[M2]پس نیک و بدش ز من چرا میدانند
[B][M1]دی بی من و امروز چو دی بی من و تو[M2]فردا به چه حجتم به داور خوانند
[A]
[B][M1]تا چند اسیر رنگ و بو خواهی شد[M2]چند از پی هر زشت و نکو خواهی شد
[B][M1]گر چشمه زمزمی و گر آب حیات[M2]آخر به دل خاک فرو خواهی شد
[A]
[B][M1]تا راه قلندری نپویی نشود[M2]رخساره بخون دل نشویی نشود
[B][M1]سودا چه پزی تا که چو دلسوختگان[M2]آزاد به ترک خود نگویی نشود
[A]
[B][M1]تا زهره و مه در آسمان گشت پدید[M2]بهتر ز می ناب کسی هیچ ندید
[B][M1]من در عجبم ز میفروشان کایشان[M2]به زانکه فروشند چه خواهند خرید
[A]
[B][M1]چون روزی و عمر بیش و کم نتوان کرد[M2]دل را به کم و بیش دژم نتوان کرد
[B][M1]کار من و تو چنانکه رای من و تست[M2]از موم بدست خویش هم نتوان کرد
[A]
[B][M1]حیی که بقدرت سر و رو می‌سازد[M2]همواره هم او کار عدو می‌سازد
[B][M1]گویند قرابه گر مسلمان نبود[M2]او را تو چه گویی که کدو می‌سازد
[A]
[B][M1]در دهر چو آواز گل تازه دهند[M2]فرمای بتا که می به اندازه دهند
[B][M1]از حور و قصور و ز بهشت و دوزخ[M2]فارغ بنشین که آن هر آوازه دهند
[A]
[B][M1]در دهر هر آن که نیم نانی دارد[M2]از بهر نشست آشیانی دارد
[B][M1]نه خادم کس بود نه مخدوم کسی[M2]گو شاد بزی که خوش جهانی دارد
[A]
[B][M1]دهقان قضا بسی چو ما کشت و درود[M2]غم خوردن بیهوده نمیدارد سود
[B][M1]پر کن قدح می به کفم درنه زود[M2]تا باز خورم که بودنیها همه بود
[A]
[B][M1]روزی‌ست خوش و هوا نه گرم است و نه سرد[M2]ابر از رخ گلزار همی‌شوید گرد
[B][M1]بلبل به زبان حال خود با گل زرد[M2]فریاد همی‌کند که می باید خورد
[A]
[B][M1]زان پیش که بر سرت شبیخون آرند[M2]فرمای که تا باده گلگون آرند
[B][M1]تو زر نئی ای غافل نادان که ترا[M2]در خاک نهند و باز بیرون آرند
[A]
[B][M1]عمرت تا کی به خودپرستی گذرد[M2]یا در پی نیستی و هستی گذرد
[B][M1]می نوش که عمریکه اجل در پی اوست[M2]آن به که به خواب یا به مستی گذرد
[A]
[B][M1]کس مشکل اسرار اجل را نگشاد[M2]کس یک قدم از دایره بیرون ننهاد
[B][M1]من می‌نگرم ز مبتدی تا استاد[M2]عجز است به دست هر که از مادر زاد
[A]
[B][M1]کم کن طمع از جهان و می‌زی خرسند[M2]از نیک و بد زمانه بگسل پیوند
[B][M1]می در کف و زلف دلبری گیر که زود[M2]هم بگذرد و نماند این روزی چند
[A]
[B][M1]گرچه غم و رنج من درازی دارد[M2]عیش و طرب تو سرفرازی دارد
[B][M1]بر هر دو مکن تکیه که دوران فلک[M2]در پرده هزار گونه بازی دارد
[A]
[B][M1]گردون ز زمین هیچ گلی برنارد[M2]کش نشکند و هم به زمین نسپارد
[B][M1]گر ابر چو آب خاک را بردارد[M2]تا حشر همه خون عزیزان بارد
[A]
[B][M1]گر یک نفست ز زندگانی گذرد[M2]مگذار که جز به شادمانی گذرد
[B][M1]هشدار که سرمایه سودای جهان[M2]عمرست چنان کش گذرانی گذرد
[A]
[B][M1]گویند بهشت و حورعین خواهد بود[M2]آنجا می و شیر و انگبین خواهد بود
[B][M1]گر ما می و معشوق گزیدیم چه باک[M2]چون عاقبت کار چنین خواهد بود
[A]
[B][M1]گویند بهشت و حور و کوثر باشد[M2]جوی می و شیر و شهد و شکر باشد
[B][M1]پر کن قدح باده و بر دستم نه[M2]نقدی ز هزار نسیه خوشتر باشد
[A]
[B][M1]گویند هر آن کسان که با پرهیزند[M2]زانسان که بمیرند چنان برخیزند
[B][M1]ما با می و معشوقه از آنیم مدام[M2]باشد که به حشرمان چنان انگیزند
[A]
[B][M1]می خور که ز دل کثرت و قلت ببرد[M2]و اندیشه هفتاد و دو ملت ببرد
[B][M1]پرهیز مکن ز کیمیایی که از او[M2]یک جرعه خوری هزار علت ببرد
[A]
[B][M1]هر راز که اندر دل دانا باشد[M2]باید که نهفته‌تر ز عنقا باشد
[B][M1]کاندر صدف از نهفتگی گردد در[M2]آن قطره که راز دل دریا باشد
[A]
[B][M1]هر صبح که روی لاله شبنم گیرد[M2]بالای بنفشه در چمن خم گیرد
[B][M1]انصاف مرا ز غنچه خوش می‌آید[M2]کو دامن خویشتن فراهم گیرد
[A]
[B][M1]هرگز دل من ز علم محروم نشد[M2]کم ماند ز اسرار که معلوم نشد
[B][M1]هفتاد و دو سال فکر کردم شب و روز[M2]معلومم شد که هیچ معلوم نشد
[A]
[B][M1]هم دانه امید به خرمن ماند[M2]هم باغ و سرای بی تو و من ماند
[B][M1]سیم و زر خویش از درمی تا بجوی[M2]با دوست بخور گر نه بدشمن ماند
[A]
[B][M1]یاران موافق همه از دست شدند[M2]در پای اجل یکان یکان پست شدند
[B][M1]خوردیم ز یک شراب در مجلس عمر[M2]دوری دو سه پیشتر ز ما مست شدند
[A]
[B][M1]یک جام شراب صد دل و دین ارزد[M2]یک جرعه می مملکت چین ارزد
[B][M1]جز باده لعل نیست در روی زمین[M2]تلخی که هزار جان شیرین ارزد
[A]
[B][M1]یک قطره آب بود با دریا شد[M2]یک ذره خاک با زمین یکتا شد
[B][M1]آمد شدن تو اندرین عالم چیست[M2]آمد مگسی پدید و ناپیدا شد
[A]
[B][M1]یک نان به دو روز اگر بود حاصل مرد[M2]از کوزه شکسته‌ای دمی آبی سرد
[B][M1]مامور کم از خودی چرا باید بود[M2]یا خدمت چون خودی چرا باید کرد
[A]
[B][M1]آن لعل در آبگینه ساده بیار[M2]و آن محرم و مونس هر آزاده بیار
[B][M1]چون میدانی که مدت عالم خاک[M2]باد است که زود بگذرد باده بیار
[A]
[B][M1]از بودنی ایدوست چه داری تیمار[M2]وزفکرت بیهوده دل و جان افکار
[B][M1]خرم بزی و جهان بشادی گذران[M2]تدبیر نه با تو کرده‌اند اول کار
[A]
[B][M1]افلاک که جز غم نفزایند دگر[M2]ننهند بجا تا نربایند دگر
[B][M1]ناآمدگان اگر بدانند که ما[M2]از دهر چه میکشیم نایند دگر
[A]
[B][M1]ای دل غم این جهان فرسوده مخور[M2]بیهوده نئی غمان بیهوده مخور
[B][M1]چون بوده گذشت و نیست نابوده پدید[M2]خوش باش غم بوده و نابوده مخور
[A]
[B][M1]ایدل همه اسباب جهان خواسته گیر[M2]باغ طربت به سبزه آراسته گیر
[B][M1]و آنگاه بر آن سبزه شبی چون شبنم[M2]بنشسته و بامداد برخاسته گیر
[A]
[B][M1]این اهل قبور خاک گشتند و غبار[M2]هر ذره ز هر ذره گرفتند کنار
[B][M1]آه این چه شراب است که تا روز شمار[M2]بیخود شده و بی‌خبرند از همه کار
[A]
[B][M1]خشت سر خم ز ملکت جم خوشتر[M2]بوی قدح از غذای مریم خوشتر
[B][M1]آه سحری ز سینه خماری[M2]از ناله بوسعید و ادهم خوشتر
[A]
[B][M1]در دایره سپهر ناپیدا غور[M2]جامی‌ست که جمله را چشانند بدور
[B][M1]نوبت چو به دور تو رسد آه مکن[M2]می نوش به خوشدلی که دور است نه جور
[A]
[B][M1]دی کوزه‌گری بدیدم اندر بازار[M2]بر پاره گلی لگد همی زد بسیار
[B][M1]و آن گل بزبان حال با او می‌گفت[M2]من همچو تو بوده‌ام مرا نیکودار
[A]
[B][M1]ز آن می که حیات جاودانیست بخور[M2]سرمایه لذت جوانی است بخور
[B][M1]سوزنده چو آتش است لیکن غم را[M2]سازنده چو آب زندگانی است بخور
[A]
[B][M1]گر باده خوری تو با خردمندان خور[M2]یا با صنمی لاله رخی خندان خور
[B][M1]بسیار مخور ورد مکن فاش مساز[M2]اندک خور و گه گاه خور و پنهان خور
[A]
[B][M1]وقت سحر است خیز ای طرفه پسر[M2]پر بادهٔ لعل کن بلورین ساغر
[B][M1]کاین یکدم عاریت در این کنج فنا[M2]بسیار بجویی و نیابی دیگر
[A]
[B][M1]از جمله رفتگان این راه دراز[M2]باز آمده کیست تا بما گوید باز
[B][M1]پس بر سر این دو راههٔ آز و نیاز[M2]تا هیچ نمانی که نمی‌آیی باز
[A]
[B][M1]ای پیر خردمند پگه‌تر برخیز[M2]و آن کودک خاکبیز را بنگر تیز
[B][M1]پندش ده گو که نرم نرمک می‌بیز[M2]مغز سر کیقباد و چشم پرویز
[A]
[B][M1]وقت سحر است خیز ای مایه ناز[M2]نرمک نرمک باده خور و چنگ نواز
[B][M1]کانها که بجایند نپایند بسی[M2]و آنها که شدند کس نمیاید باز
[A]
[B][M1]مرغی دیدم نشسته بر باره طوس[M2]در پیش نهاده کله کیکاووس
[B][M1]با کله همی گفت که افسوس افسوس[M2]کو بانگ جرسها و کجا ناله کوس
[A]
[B][M1]جامی است که عقل آفرین میزندش[M2]صد بوسه ز مهر بر جبین میزندش
[B][M1]این کوزه‌گر دهر چنین جام لطیف[M2]می‌سازد و باز بر زمین میزندش
[A]
[B][M1]خیام اگر ز باده مستی خوش باش[M2]با ماهرخی اگر نشستی خوش باش
[B][M1]چون عاقبت کار جهان نیستی است[M2]انگار که نیستی چو هستی خوش باش
[A]
[B][M1]در کارگه کوزه‌گری رفتم دوش[M2]دیدم دو هزار کوزه گویا و خموش
[B][M1]ناگاه یکی کوزه برآورد خروش[M2]کو کوزه‌گر و کوزه‌خر و کوزه فروش
[A]
[B][M1]ایام زمانه از کسی دارد ننگ[M2]کو در غم ایام نشیند دلتنگ
[B][M1]می خور تو در آبگینه با ناله چنگ[M2]زان پیش که آبگینه آید بر سنگ
[A]
[B][M1]از جرم گل سیاه تا اوج زحل[M2]کردم همه مشکلات کلی را حل
[B][M1]بگشادم بندهای مشکل به حیل[M2]هر بند گشاده شد به جز بند اجل
[A]
[B][M1]با سرو قدی تازه‌تر از خرمن گل[M2]از دست منه جام می و دامن گل
[B][M1]زان پیش که ناگه شود از باد اجل[M2]پیراهن عمر ما چو پیراهن گل
[A]
[B][M1]ای دوست بیا تا غم فردا نخوریم[M2]وین یکدم عمر را غنیمت شمریم
[B][M1]فردا که ازین دیر فنا درگذریم[M2]با هفت هزار سالگان سر بسریم
[A]
[B][M1]این چرخ فلک که ما در او حیرانیم[M2]فانوس خیال از او مثالی دانیم
[B][M1]خورشید چراغ دان و عالم فانوس[M2]ما چون صوریم کاندر او حیرانیم
[A]
[B][M1]برخیز ز خواب تا شرابی بخوریم[M2]زان پیش که از زمانه تابی بخوریم
[B][M1]کاین چرخ ستیزه روی ناگه روزی[M2]چندان ندهد زمان که آبی بخوریم
[A]
[B][M1]برخیزم و عزم باده ناب کنم[M2]رنگ رخ خود به رنگ عناب کنم
[B][M1]این عقل فضول پیشه را مشتی می[M2]بر روی زنم چنانکه در خواب کنم
[A]
[B][M1]بر مفرش خاک خفتگان می‌بینم[M2]در زیرزمین نهفتگان می‌بینم
[B][M1]چندانکه به صحرای عدم مینگرم[M2]ناآمدگان و رفتگان می‌بینم
[A]
[B][M1]تا چند اسیر عقل هر روزه شویم[M2]در دهر چه صد ساله چه یکروزه شویم
[B][M1]در ده تو بکاسه می از آن پیش که ما[M2]در کارگه کوزه‌گران کوزه شویم
[A]
[B][M1]چون نیست مقام ما در این دهر مقیم[M2]پس بی می و معشوق خطائیست عظیم
[B][M1]تا کی ز قدیم و محدث امیدم و بیم[M2]چون من رفتم جهان چه محدث چه قدیم
[A]
[B][M1]خورشید به گل نهفت می‌نتوانم[M2]و اسراز زمانه گفت می‌نتوانم
[B][M1]از بحر تفکرم برآورد خرد[M2]دری که ز بیم سفت می‌نتوانم
[A]
[B][M1]دشمن به غلط گفت که من فلسفیم[M2]ایزد داند که آنچه او گفت نیم
[B][M1]لیکن چو در این غم آشیان آمده‌ام[M2]آخر کم از آنکه من بدانم که کیم
[A]
[B][M1]مائیم که اصل شادی و کان غمیم[M2]سرمایهٔ دادیم و نهاد ستمیم
[B][M1]پستیم و بلندیم و کمالیم و کمیم[M2]آئینهٔ زنگ خورده و جام جمیم
[A]
[B][M1]من می نه ز بهر تنگدستی نخورم[M2]یا از غم رسوایی و مستی نخورم
[B][M1]من می ز برای خوشدلی میخوردم[M2]اکنون که تو بر دلم نشستی نخورم
[A]
[B][M1]من بی می ناب زیستن نتوانم[M2]بی باده کشید بارتن نتوانم
[B][M1]من بنده آن دمم که ساقی گوید[M2]یک جام دگر بگیر و من نتوانم
[A]
[B][M1]هر یک چندی یکی برآید که منم[M2]با نعمت و با سیم و زر آید که منم
[B][M1]چون کارک او نظام گیرد روزی[M2]ناگه اجل از کمین برآید که منم
[A]
[B][M1]یک چند به کودکی باستاد شدیم[M2]یک چند به استادی خود شاد شدیم
[B][M1]پایان سخن شنو که ما را چه رسید[M2]از خاک در آمدیم و بر باد شدیم
[A]
[B][M1]یک روز ز بند عالم آزاد نیم[M2]یک دمزدن از وجود خود شاد نیم
[B][M1]شاگردی روزگار کردم بسیار[M2]در کار جهان هنوز استاد نیم
[A]
[B][M1]از دی که گذشت هیچ ازو یاد مکن[M2]فردا که نیامده ست فریاد مکن
[B][M1]برنامده و گذشته بنیاد مکن[M2]حالی خوش باش و عمر بر باد مکن
[A]
[B][M1]ای دیده اگر کور نئی گور ببین[M2]وین عالم پر فتنه و پر شور ببین
[B][M1]شاهان و سران و سروران زیر گلند[M2]روهای چو مه در دهن مور ببین
[A]
[B][M1]برخیز و مخور غم جهان گذران[M2]بنشین و دمی به شادمانی گذران
[B][M1]در طبع جهان اگر وفایی بودی[M2]نوبت بتو خود نیامدی از دگران
[A]
[B][M1]چون حاصل آدمی در این شورستان[M2]جز خوردن غصه نیست تا کندن جان
[B][M1]خرم دل آنکه زین جهان زود برفت[M2]و آسوده کسی که خود نیامد به جهان
[A]
[B][M1]رفتم که در این منزل بیداد بدن[M2]در دست نخواهد بر خنگ از باد بدن
[B][M1]آن را باید به مرگ من شاد بدن[M2]کز دست اجل تواند آزاد بدن
[A]
[B][M1]رندی دیدم نشسته بر خنگ زمین[M2]نه کفر و نه اسلام و نه دنیا و نه دین
[B][M1]نه حق نه حقیقت نه شریعت نه یقین[M2]اندر دو جهان کرا بود زهره این
[A]
[B][M1]قانع به یک استخوان چو کرکس بودن[M2]به ز آن که طفیل خوان ناکس بودن
[B][M1]با نان جوین خویش حقا که به است[M2]کالوده و پالوده هر خس بودن
[A]
[B][M1]قومی متفکرند اندر ره دین[M2]قومی به گمان فتاده در راه یقین
[B][M1]میترسم از آن که بانگ آید روزی[M2]کای بیخبران راه نه آنست و نه این
[A]
[B][M1]گاویست در آسمان و نامش پروین[M2]یک گاو دگر نهفته در زیر زمین
[B][M1]چشم خردت باز کن از روی یقین[M2]زیر و زبر دو گاو مشتی خر بین
[A]
[B][M1]گر بر فلکم دست بدی چون یزدان[M2]برداشتمی من این فلک را ز میان
[B][M1]از نو فلکی دگر چنان ساختمی[M2]کازاده بکام دل رسیدی آسان
[A]
[B][M1]مشنو سخن از زمانه ساز آمدگان[M2]می خواه مروق به طراز آمدگان
[B][M1]رفتند یکان یکان فراز آمدگان[M2]کس می ندهد نشان ز بازآمدگان
[A]
[B][M1]می خوردن و گرد نیکوان گردیدن[M2]به زانکه بزرق زاهدی ورزیدن
[B][M1]گر عاشق و مست دوزخی خواهد بود[M2]پس روی بهشت کس نخواهد دیدن
[A]
[B][M1]نتوان دل شاد را به غم فرسودن[M2]وقت خوش خود بسنگ محنت سودن
[B][M1]کس غیب چه داند که چه خواهد بودن[M2]می باید و معشوق و به کام آسودن
[A]
[B][M1]آن قصر که با چرخ همیزد پهلو[M2]بر درگه آن شهان نهادندی رو
[B][M1]دیدیم که بر کنگره‌اش فاخته‌ای[M2]بنشسته همی گفت که کوکوکوکو
[A]
[B][M1]از آمدن و رفتن ما سودی کو[M2]وز تار امید عمر ما پودی کو
[B][M1]چندین سروپای نازنینان جهان[M2]می‌سوزد و خاک می‌شود دودی کو
[A]
[B][M1]از تن چو برفت جان پاک من و تو[M2]خشتی دو نهند بر مغاک من و تو
[B][M1]و آنگاه برای خشت گور دگران[M2]در کالبدی کشند خاک من و تو
[A]
[B][M1]می‌خور که فلک بهر هلاک من و تو[M2]قصدی دارد بجان پاک من و تو
[B][M1]در سبزه نشین و می روشن میخور[M2]کاین سبزه بسی دمد ز خاک من و تو
[A]
[B][M1]از هر چه بجر می است کوتاهی به[M2]می هم ز کف بتان خرگاهی به
[B][M1]مستی و قلندری و گمراهی به[M2]یک جرعه می ز ماه تا ماهی به
[A]
[B][M1]بنگر ز صبا دامن گل چاک شده[M2]بلبل ز جمال گل طربناک شده
[B][M1]در سایه گل نشین که بسیار این گل[M2]در خاک فرو ریزد و ما خاک شده
[A]
[B][M1]تا کی غم آن خورم که دارم یا نه[M2]وین عمر به خوشدلی گذارم یا نه
[B][M1]پرکن قدح باده که معلومم نیست[M2]کاین دم که فرو برم برآرم یا نه
[A]
[B][M1]یک جرعه می کهن ز ملکی نو به[M2]وز هرچه نه می طریق بیرون شو به
[B][M1]در دست به از تخت فریدون صد بار[M2]خشت سر خم ز ملک کیخسرو به
[A]
[B][M1]آن مایه ز دنیا که خوری یا پوشی[M2]معذوری اگر در طلبش میکوشی
[B][M1]باقی همه رایگان نیرزد هشدار[M2]تا عمر گرانبها بدان نفروشی
[A]
[B][M1]از آمدن بهار و از رفتن دی[M2]اوراق وجود ما همی گردد طی
[B][M1]می خور! مخور اندوه که فرمود حکیم[M2]غمهای جهان چو زهر و تریاقش می
[A]
[B][M1]از کوزه‌گری کوزه خریدم باری[M2]آن کوزه سخن گفت ز هر اسراری
[B][M1]شاهی بودم که جام زرینم بود[M2]اکنون شده‌ام کوزه هر خماری
[A]
[B][M1]ای آنکه نتیجهٔ چهار و هفتی[M2]وز هفت و چهار دایم اندر تفتی
[B][M1]می خور که هزار بار بیشت گفتم[M2]باز آمدنت نیست چو رفتی رفتی
[A]
[B][M1]ایدل تو به اسرار معما نرسی[M2]در نکته زیرکان دانا نرسی
[B][M1]اینجا به می لعل بهشتی می ساز[M2]کانجا که بهشت است رسی یا نرسی
[A]
[B][M1]ای دوست حقیقت شنواز من سخنی[M2]با باده لعل باش و با سیم تنی
[B][M1]کانکس که جهان کرد فراغت دارد[M2]از سبلت چون تویی و ریش چو منی
[A]
[B][M1]ای کاش که جای آرمیدن بودی[M2]یا این ره دور را رسیدن بودی
[B][M1]کاش از پی صد هزار سال از دل خاک[M2]چون سبزه امید بر دمیدن بودی
[A]
[B][M1]بر سنگ زدم دوش سبوی کاشی[M2]سرمست بدم که کردم این عیاشی
[B][M1]با من به زبان حال می‌گفت سبو[M2]من چون تو بدم تو نیز چون من باشی
[A]
[B][M1]بر شاخ امید اگر بری یافتمی[M2]هم رشته خویش را سری یافتمی
[B][M1]تا چند ز تنگنای زندان وجود[M2]ای کاش سوی عدم دری یافتمی
[A]
[B][M1]بر گیر پیاله و سبو ای دلجوی[M2]فارغ بنشین بکشتزار و لب جوی
[B][M1]بس شخص عزیز را که چرخ بدخوی[M2]صد بار پیاله کرد و صد بار سبوی
[A]
[B][M1]پیری دیدم به خانهٔ خماری[M2]گفتم نکنی ز رفتگان اخباری
[B][M1]گفتا می خور که همچو ما بسیاری[M2]رفتند و خبر باز نیامد باری
[A]
[B][M1]تا چند حدیث پنج و چار ای ساقی[M2]مشکل چه یکی چه صد هزار ای ساقی
[B][M1]خاکیم همه چنگ بساز ای ساقی[M2]بادیم همه باده بیار ای ساقی
[A]
[B][M1]چندان که نگاه می‌کنم هر سویی[M2]در باغ روان است ز کوثر جویی
[B][M1]صحرا چو بهشت است ز کوثر کم گوی[M2]بنشین به بهشت با بهشتی رویی
[A]
[B][M1]خوش باش که پخته‌اند سودای تو دی[M2]فارغ شده‌اند از تمنای تو دی
[B][M1]قصه چه کنم که به تقاضای تو دی[M2]دادند قرار کار فردای تو دی
[A]
[B][M1]در کارگه کوزه‌گری کردم رای[M2]در پایه چرخ دیدم استاد بپای
[B][M1]میکرد دلیر کوزه را دسته و سر[M2]از کله پادشاه و از دست گدای
[A]
[B][M1]در گوش دلم گفت فلک پنهانی[M2]حکمی که قضا بود ز من میدانی
[B][M1]در گردش خویش اگر مرا دست بدی[M2]خود را برهاندمی ز سرگردانی
[A]
[B][M1]زان کوزهٔ می که نیست در وی ضرری[M2]پر کن قدحی بخور بمن ده دگری
[B][M1]زان پیشتر ای صنم که در رهگذری[M2]خاک من و تو کوزه‌کند کوزه‌گری
[A]
[B][M1]گر آمدنم بخود بدی نامدمی[M2]ور نیز شدن بمن بدی کی شدمی
[B][M1]به زان نبدی که اندر این دیر خراب[M2]نه آمدمی نه شدمی نه بدمی
[A]
[B][M1]گر دست دهد ز مغز گندم نانی[M2]وز می دو منی ز گوسفندی رانی
[B][M1]با لاله رخی و گوشه بستانی[M2]عیشی بود آن نه حد هر سلطانی
[A]
[B][M1]گر کار فلک به عدل سنجیده بدی[M2]احوال فلک جمله پسندیده بدی
[B][M1]ور عدل بدی بکارها در گردون[M2]کی خاطر اهل فضل رنجیده بدی
[A]
[B][M1]هان کوزه‌گرا بپای اگر هشیاری[M2]تا چند کنی بر گل مردم خواری
[B][M1]انگشت فریدون و کف کیخسرو[M2]بر چرخ نهاده ای چه می‌پنداری
[A]
[B][M1]هنگام صبوح ای صنم فرخ پی[M2]برساز ترانه‌ای و پیش‌آور می
[B][M1]کافکند بخاک صد هزاران جم و کی[M2]این آمدن تیرمه و رفتن دی
[END]