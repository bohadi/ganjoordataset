[START][A]
[B][M1]چو مرغ امر ذی بالی ز آغاز
[M2]نه از نیروی حمد آید به پرواز
[B][M1]به مقصد نارسیده پر بریزد
[M2]فتد زانسان که هرگز برنخیزد
[N]هزاران داستان حمد و ثنا از زبان مرغان بهارستان عشق و وفا که از منابر اغصان فضل و احسان به حسن اصوات و طیب الحان علی الدوام خوانند و به مسامع حاضران مجامع قدس و ناظران مناظر انس علی مرالشهور و الاعوام رسانند.
[B][M1]صانعی را که گلستان سپهر
[M2]باشد از گلشن حسنش ورقی
[B][M1]یا بود بهر ثنا خوانانش
[M2]پر نثار در و گوهر طبقی
[N]جلت عظمة جلاله و علت کلمة کماله و هزار درود و تحیت و سرود از گلوی عندلیبان بستانسرای فضل وجود که مطربان بزم شهود و مغنیان عشرتخانه وجد و وجودند.
[B][M1]هر گل روضه ابلاغ که هست
[M2]گل این باغ ز رویش ورقی
[B][M1]نیست زاوراق چمن مرغان را
[M2]بجز اوصاف جمالش سبقی
[N]و علی صحبه و آله المقتبسین من مشکاة علومه و احواله امابعد نموده می آید که چون در این وقت دلپسند فرزند ارجمند ضیاء الدین یوسف - عصمه الله عما یفضیه الی التلهف و التأسف - به آموختن مقدمات کلام عرب و اندوختن قواعد فنون ادب اشتغال نمود.
[N]و پوشیده نماند که طفلان نورسیده و کودکان رنج نادیده را از تعلم اصطلاحاتی که مأنوس طباع و مألوف استماع ایشان نیست بر دل بار وحشتی و در خاطر غبار دهشتی می نشیند، از برای تلطیف سر و تشحیذ خاطر وی گاه گاهی از کتاب گلستان که از انفاس متبرکه شیخ نامدار و استاد بزرگوار مصلح الدین سعدی شیرازی است رحمه الله تعالی، سطری چند خوانده می شد.
[B][M1]نه گلستان که روضه ای ز بهشت
[M2]خاک و خاشاک او عبیر سرشت
[B][M1]بابهایش بهشت را درها
[M2]فیض ده قصه هاش کوثرها
[B][M1]نکته هایش نهفته در پرده
[M2]رشک حوران ناز پرورده
[B][M1]دلکش اشعار او بلند اشجار
[M2]از نم لطف تحتهاالانهار
[N]در آن اثنا چنان در خاطر آمد که - تبرکا با نفاسه الشریفة و تتبعا لا شعاره اللطیفة - ورقی چند بر آن اسلوب ساخته شود و جزوی چند بر آن منوال پرداخته گردد تا حاضران را داستانی باشد و غایبان را ارمغانی و چون این معنی به انجام رسید و این صورت به اتمام انجامید،
[B][M1]با خرد گفتم چه سازم زیور این نوعروس
[M2]تا به چشم خواستگارانش فزاید زیب و زین
[B][M1]گفت درهای ثنای شهریار کامگار
[M2]نصرة الدینا معز الدوله کهف الخافقین
[B][M1]اختر برج جلالت گوهر درج شرف
[M2]شمع بزم دوده تیمورخان سلطان حسین
[B][M1]آسمان قدری که چون خور حال ذرات جهان
[M2]باشد از چشم عنایت دیدن او را فرض عین
[B][M1]دین دان در ذمه جودش همه حاجات خلق
[M2]کم پسندد جود او در گردن خود عار دین
[N]اعز الله تعالی انصاره و ضاعف اقتداره و ادام اولاده الکرام تحت ظلال ملکه و سلطانه و انام کافة الانام فی کنف عدله و احسانه.
[B][M1]گلستان گر چه سعدی کرد از این پیش
[M2]به نام سعد بن زنگی تمامش
[B][M1]بهارستان من نام از کسی یافت
[M2]که شاید سعد بن زنگی غلامش
[B][M1]گذری کن درین بهارستان
[M2]تا ببینی در او گلستانها
[B][M1]وز لطایف به هر گلستانی
[M2]رسته گلها دمیده ریحانها
[N]و ترتیب این بهارستان بر هشت روضه اتفاق افتاده است، هر روضه ای بهشت آیین مشتمل بر رنگ دیگر از شقایق و بوی دیگر از ریاحین نه شقایقش را از پایمال باد خزان پژمردگی، و نه ریاحینش را از دستبرد برد دی افسردگی.
[B][M1]دمیده مرغزارش بر جوانب
[M2]شکفته لاله زارش در نواحی
[B][M1]ز شبنم لاله را خوی در بناگوش
[M2]ز باران غنچه را می در صراحی
[B][M1]غزیر الدمع من عین السواقی
[M2]کثیرالضحک عن ثغر الاقاحی
[B][M1]اشارت می کند نرگس که می نوش
[M2]فان العفو للزلات ماحی
[B][M1]همی ترسم که از لطف اشارت
[M2]کند پرهیزگاران را مباحی
[N]التماس از تماشائیان این ریاض خالی از خار ملاحظه اعراض و خاشاک مطالبه اعواض آنکه چون به قدم اهتمام بر اینان بگذرند و به نظر اعتبار در اینها بنگرند باغبان را که در تربیت شان خون جگر خورده است و در تنمیت شان جان شیرین بر لب آورده به دعایی یاد کنند و به ثنایی شاد گردانند.
[B][M1]هر کس ز نیک بختان زین تازه رس درختان
[M2]در سایه ای نشیند یا میوه ای بچیند
[B][M1]آن به که پیش گیرد آیین حق گزاری
[M2]راه کرم سپارد رسم دعا گزیند
[B][M1]گوید که بنده جامی کین روضه ساخت یا رب
[M2]همواره از خدا پر وز خود تهی نشیند
[B][M1]جز راه او نپوید جز وصل او نجوید
[M2]جز نام او نگوید جز روی او نبیند
[END]