[START][A]
[B][M1]نهفته روی به برگ اندرون گلی محجوب[M2]ز باغبان طبیعت ملول و غمگین بود
[B][M1]ز تاب و جلوه اگر چند مانده بود جدا[M2]ولی ز نکهت او باغ عنبرآگین بود
[B][M1]ز اوستادی خورشید و دایگانی ماه[M2]جدا به سایهٔ اشجار، فرد و مسکین بود
[B][M1]نه با تحیت نوری ز خواب برمی‌خاست[M2]نه با فسانهٔ مرغی سرش به بالین بود
[B][M1]فسرده عارض بی‌رنگ او به سایه، ولیک[M2]فروغ شهرت او رونق بساتین بود
[B][M1]کمال ظاهر او پرورشگر ازهار[M2]جمال باطنش آرایش ریاحین بود
[B][M1]به جای چهره‌فروزی به بوستان وجود[M2]نصیب او ز طبیعت وقار و تمکین بود
[B][M1]چه غم که بر سر باغ مجاز جلوه نکرد؟[M2]گلی که از نفسش طبع دهر مشکین بود
[B][M1]به خسروان، سخن ناز اگر فروخت، رواست[M2]شکر لبی که خداوند طبع شیرین بود
[B][M1]کسی که عقد سخن را به لطف داد نظام[M2]ز جمع پردگیان، بی‌خلاف، پروین بود
[B][M1]به نوبهار حیات از خزان مرگ به باد[M2]شد آن گلی که نه در انتظار گلچین بود
[B][M1]اگرچه حجلهٔ رنگین به کام خویش نساخت[M2]ولی ز شعر خوشش روی دهر رنگین بود
[B][M1]شکفت و عطر برافشاند و خنده کرد و بریخت[M2]نتیجهٔ گل افسرده عاقبت این بود
[END]