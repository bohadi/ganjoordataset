[START][A]
[B][M1]گر من ز می مُغانه مستم، هستم،
[M2]گر کافِر و گَبْر و بت‌پرستم، هستم،
[B][M1]هر طایفه‌ای به من گمانی دارد،
[M2]من زانِ خودم، چُنان‌که هستم هستم.
[A]
[B][M1]می خوردن و شاد بودن آیین من است،
[M2]فارغ بودن ز کفر و دین؛ دین من است؛
[B][M1]گفتم به عروسِ دَهْر: کابین تو چیست؟
[M2]گفتا: - دلِ خرّمِ تو کابینِ من است.
[A]
[B][M1]من بی می ناب زیستن نتوانم،
[M2]بی باده، کشیدِ بارِ تن نتوانم،
[B][M1]من بندهٔ آن دَمَم که ساقی گوید:
[M2]«یک جام دگر بگیر» و من نتوانم.
[A]
[B][M1]امشب می جامِ یک‌مَنی خواهم‌کرد،
[M2]خود را به دو جامِ می غنی خواهم‌کرد؛
[B][M1]اول سه طلاقِ عقل و دین خواهم‌داد،
[M2]پس دخترِ رَز را به زنی خواهم‌کرد.
[A]
[B][M1]* چون مُرده شوم، خاکِ مرا گُم سازید،
[M2]احوالِ مرا عبرتِ مردم سازید؛
[B][M1]خاک تن من به باده آعشته کنید،
[M2]وَز کالبدم خشتِ سَرِ خُم سازید.
[A]
[B][M1]* چون درگذرم به باده شویید مرا،
[M2]تلقین ز شرابِ ناب گویید مرا،
[B][M1]خواهید به روز حَشْر یابید مرا؟
[M2]از خاکِ درِ میکده جویید مرا.
[A]
[B][M1]* چندان بخورم شراب، کاین بوی شراب
[M2]آید ز تُراب، چون روم زیرِ تُراب،
[B][M1]گر بر سر خاک من رسد مَخموری،
[M2]از بوی شراب من شود مست و خراب.
[A]
[B][M1]روزی که نهالِ عمر من کنده ‌شود،
[M2]و اجزام ز یک‌دگر پراکنده شود؛
[B][M1]گر زان‌ که صراحیی کُنند از گِل من،
[M2]حالی که ز باده پُر کنی زنده شود.
[A]
[B][M1]* در پای اجل چو من سرافکنده شوم،
[M2]وز بیخ امید عمر بر کنده شوم،
[B][M1]زینهار، گِلَم به جز صراحی نکنید،
[M2]باشد که ز بوی می دمی زنده شوم.
[A]
[B][M1]* یاران به موافقت چو دیدار کنید،
[M2]باید که زِ دوست یاد بسیار کنید؛
[B][M1]چون بادهٔ خوشگوار نوشید به هم،
[M2]نوبت چو به ما رسد نگونسار کنید.
[A]
[B][M1]* آنان‌که اسیر عقل و تمییز شدند،
[M2]در حسرتِ هست‌ونیست ناچیز شدند؛
[B][M1]رو با خبرا، تو آب انگور گُزین،
[M2]کان بی‌خبران به غوره مِیْویز شدند!
[A]
[B][M1]* ای صاحب فتوی، ز تو پرکارتریم،
[M2]با این‌همه مستی، از تو هشیارتریم؛
[B][M1]تو خونِ کسان خوری و ما خونِ رَزان،
[M2]انصاف بده؛ کدام خونخوارتریم؟
[A]
[B][M1]شیخی به زنی فاحشه گفتا: مستی.
[M2]هر لحظه به دام دگری پابستی؛
[B][M1]گفتا؛ شیخا، هر آن‌چه گویی هستم،
[M2]آیا تو چنان‌که می‌نمایی هستی؟
[A]
[B][M1]* گویند که دوزخی بُوَد عاشق و مست،
[M2]قولی است خلاف، دل در آن نتوان بست،
[B][M1]گر عاشق و مست دوزخی خواهد بود،
[M2]فردا باشد بهشت همچون کفِ دست!
[A]
[B][M1]گویند: بهشت و حورعین خواهد‌بود،
[M2]و آن‌جا می ناب و اَنْگَبین خواهد‌بود؛
[B][M1]گر ما می و معشوقه گُزیدیم چه باک؟
[M2]آخِر نه به عاقبت همین خواهد‌بود؟
[A]
[B][M1]* گویند: بهشت و حور و کوثر باشد،
[M2]جوی می و شیر و شهد و شکّر باشد؛
[B][M1]پر کن قدح باده و بر دستم نه،
[M2]نقدی ز هزار نسیه بهتر باشد.
[A]
[B][M1]* گویند بهشتِ عَدْن با حور خوش است،
[M2]من می‌گویم که: آب انگور خوش است
[B][M1]این نقد بگیر و دست از آن نسیه بدار،
[M2]کاواز دُهُل برادر از دور خوش است.
[A]
[B][M1]کس خُلْد و جَحیم را ندیده‌است ای دل،
[M2]گویی که از آن جهان رسیده‌است ای دل؟
[B][M1]امّید و هراسِ ما به چیزی است کزان،
[M2]جز نام نشانی نه پدید است ای دل!
[A]
[B][M1]* من هیچ ندانم که مرا آن‌که سرشت،
[M2]از اهل بهشت کرد، یا دوزخ زشت؛
[B][M1]جامی و بتی و بَربَطی بر لب کِشت.
[M2]این هر سه مرا نقد و تو را نسیه بهشت.
[A]
[B][M1]چون نبست مقام ما درین دهر مُقیم،
[M2]پس بی می و معشوق خطایی است عظیم.
[B][M1]تا کی ز قدیم و مُحْدَث امّیدم و بیم؟
[M2]چون من رفتم، جهان چه مُحْدَث چه قدیم.
[A]
[B][M1]چون آمدنم به من نَبُد روز نخست،
[M2]وین رفتنِ بی‌مراد عَزمی است درست،
[B][M1]برخیز و میان ببند ای ساقی چُسْت،
[M2]کاندوهِ جهان به می فروخواهم‌شست.
[A]
[B][M1]چون عمر به سر رسد، چه بغداد چه بلخ،
[M2]پیمانه چو پر شود، چه شیرین و چه تلخ؛
[B][M1]خوش باش که بعد از من و تو ماه بسی،
[M2]از سَلْخ به غُرّه آید، از غُرّه به سَلْخ!
[A]
[B][M1]* جُز راهِ قَلَندرانِ میخانه مپوی،
[M2]جز باده و جز سِماع و جز یار مجوی؛
[B][M1]بر کَفْ قَدَحِ باده و بر دوشْ سبو،
[M2]می نوش کن ای نگار و بیهوده مگوی.
[A]
[B][M1]* ساقی غمِ من بلند‌آوازه شده‌است،
[M2]سرمستیِ من برون ز اندازه شده‌است؛
[B][M1]با مویِ سپیدْ سرخوشم کز میِ تو؛
[M2]پیرانه‌سرم بهارِ دل تازه شده‌است.
[A]
[B][M1]* تُنْگی میِ لَعْل خواهم و دیوانی،
[M2]سَدّ‌ِ رَمَقی باید و نصف نانی،
[B][M1]وانگه من و تو نشسته در ویرانی،
[M2]خوشتر بُوَد آن ز مُلْکَتِ سلطانی.
[A]
[B][M1]* من ظاهرِ نیستی و هستی دانم،
[M2]من باطنِ هر فراز و پستی دانم؛
[B][M1]با این‌همه از دانشِ خود شَرْمَم باد،
[M2]گر مرتبه‌ای وَرایِ مستی دانم.
[A]
[B][M1]از من رَمَقی به سعی ساقی مانده‌است،
[M2]وَزْ صحبتِ خلق، بی‌وفاقی مانده‌است؛
[B][M1]از بادهٔ دوشین قَدَحی بیش نماند.
[M2]از عمر ندانم که چه باقی مانده‌است!
[END]