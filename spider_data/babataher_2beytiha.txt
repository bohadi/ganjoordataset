[START][A]
[B][M1]ببندم شال و میپوشم قدک را[M2]بنازم گردش چرخ و فلک را
[B][M1]بگردم آب دریاها سراسر[M2]بشویم هر دو دست بی نمک را
[A]
[B][M1]تن محنت کشی دیرم خدایا[M2]دل با غم خوشی دیرم خدایا
[B][M1]زشوق مسکن و داد غریبی[M2]به سینه آتشی دیرم خدایا
[A]
[B][M1]اگر یار مرا دیدی به خلوت[M2]بگو ای بی‌وفا ای بیمروت
[B][M1]گریبانم ز دستت چاک چاکو[M2]نخواهم دوخت تا روز قیامت
[A]
[B][M1]ته که ناخوانده‌ای علم سماوات[M2]ته که نابرده‌ای ره در خرابات
[B][M1]ته که سود و زیان خود ندانی[M2]بیاران کی رسی هیهات هیهات
[A]
[B][M1]دلی دیرم خریدار محبت[M2]کز او گرم است بازار محبت
[B][M1]لباسی دوختم بر قامت دل[M2]زپود محنت و تار محبت
[A]
[B][M1]محبت آتشی در جانم افروخت[M2]که تا دامان محشر بایدم سوخت
[B][M1]عجب پیراهنی بهرم بریدی[M2]که خیاط اجل میبایدش دوخت
[A]
[B][M1]نپرسی حال یار دلفکارت[M2]که هجران چون کند با روزگارت
[B][M1]ته که روز و شوان در یاد مویی[M2]هزارت عاشق با مو چه کارت
[A]
[B][M1]اگر دل دلبر و دلبر کدام است[M2]وگر دلبر دل و دلرا چه نام است
[B][M1]دل و دلبر بهم آمیته وینم[M2]ندونم دل که و دلبر کدام است
[A]
[B][M1]شب تاریک و سنگستان و مو مست[M2]قدح از دست مو افتاد و نشکست
[B][M1]نگهدارنده‌اش نیکو نگهداشت[M2]وگرنه صد قدح نفتاده بشکست
[A]
[B][M1]نفس شومم بدنیا بهر آن است[M2]که تن از بهر موران پرورانست
[B][M1]ندونستم که شرط بندگی چیست[M2]هرزه بورم بمیدان جهانست
[A]
[B][M1]شیرمردی بدم دلم چه دونست[M2]اجل قصدم کره و شیر ژیونست
[B][M1]ز موشیر ژیان پرهیز می‌کرد[M2]تنم وا مرگ جنگیدن ندونست
[A]
[B][M1]بود درد مو و درمانم از دوست[M2]بود وصل مو و هجرانم از دوست
[B][M1]اگر قصابم از تن واکره پوست[M2]جدا هرگز نگردد جانم از دوست
[A]
[B][M1]نمیدانم دلم دیوانهٔ کیست[M2]کجا آواره و در خانهٔ کیست
[B][M1]نمیدونم دل سر گشتهٔ مو[M2]اسیر نرگس مستانهٔ کیست
[A]
[B][M1]ته دوری از برم دل در برم نیست[M2]هوای دیگری اندر سرم نیست
[B][M1]بجان دلبرم کز هر دو عالم[M2]تمنای دگر جز دلبرم نیست
[A]
[B][M1]یکی برزیگرک نالان درین دشت[M2]بخون دیدگان آلاله می‌کشت
[B][M1]همی کشت و همی گفت ای دریغا[M2]بباید کشت و هشت و رفت ازین دشت
[A]
[B][M1]خرم کوه و خرم صحرا خرم دشت[M2]خرم آنانکه این آلالیان کشت
[B][M1]بسی هند و بسی شند و بسی یند[M2]همان کوه و همان صحرا همان دشت
[A]
[B][M1]بهار آیو به صحرا و در و دشت[M2]جوانی هم بهاری بود و بگذشت
[B][M1]سر قبر جوانان لاله رویه[M2]دمی که گلرخان آیند به گلگشت
[A]
[B][M1]سیاهی دو چشمانت مرا کشت[M2]درازی دو زلفانت مرا کشت
[B][M1]به قتلم حاجت تیر و کمان نیست[M2]خم ابرو و مژگانت مرا کشت
[A]
[B][M1]عزیزا کاسهٔ چشمم سرایت[M2]میان هردو چشمم جای پایت
[B][M1]از آن ترسم که غافل پا نهی تو[M2]نشیند خار مژگانم بپایت
[A]
[B][M1]من آن رندم که گیرم از شهان باج[M2]بپوشم جوشن و بر سر نهم تاج
[B][M1]فرو ناید سر مردان به نامرد[M2]اگر دارم کشند مانند حلاج
[A]
[B][M1]ته که می‌شی بمو چاره بیاموج[M2]که این تاریک شوانرا چون کرم روج
[B][M1]کهی واجم که کی این روج آیو[M2]کهی واجم که هرگز وا نه‌ای روج
[A]
[B][M1]اگر زرین کلاهی عاقبت هیچ[M2]اگر خود پادشاهی عاقبت هیچ
[B][M1]اگر ملک سلیمانت ببخشند[M2]در آخر خاک راهی عاقبت هیچ
[A]
[B][M1]زدست دیده و دل هر دو فریاد[M2]که هر چه دیده بیند دل کند یاد
[B][M1]بسازم خنجری نیشش ز فولاد[M2]زنم بر دیده تا دل گردد آزاد
[A]
[B][M1]گیج و ویجم که کافر گیج میراد[M2]چنان گیجم که کافر هم موی ناد
[B][M1]بر این آئین که مو را جان و دل داد[M2]شمع و پروانه را پرویج میداد
[A]
[B][M1]دو چشمم درد چشمانت بچیناد[M2]مبو روجی که چشمم ته مبیناد
[B][M1]شنیدم رفتی و یاری گرفتی[M2]اگر گوشم شنید چشمم مبیناد
[A]
[B][M1]دلم بی وصل ته شادی مبیناد[M2]زدرد و محنت آزادی مبیناد
[B][M1]خراب آباد دل بی مقدم تو[M2]الهی هرگز آبادی مبیناد
[A]
[B][M1]بیته یارب به بستان گل مرویاد[M2]وگر روید کسش هرگز مبویاد
[B][M1]بیته هر گل به خنده لب گشاید[M2]رخش از خون دل هرگز مشویاد
[A]
[B][M1]یکی درد و یکی درمان پسندد[M2]یکی وصل و یکی هجران پسندد
[B][M1]من از درمان و درد و وصل و هجران[M2]پسندم آنچه را جانان پسندد
[A]
[B][M1]الهی گردن گردون شود خرد[M2]که فرزندان آدم را همه برد
[B][M1]یکی ناگه که زنده شد فلانی[M2]همه گویند فلان ابن فلان مرد
[A]
[B][M1]نهالی کن سر از باغی برآرد[M2]ببارش هر کسی دستی برآرد
[B][M1]برآرد باغبان از بیخ و از بن[M2]اگر بر جای میوه گوهر آرد
[A]
[B][M1]غریبی بس مرا دلگیر دارد[M2]فلک بر گردنم زنجیر دارد
[B][M1]فلک از گردنم زنجیر بردار[M2]که غربت خاک دامنگیر دارد
[A]
[B][M1]خور از خورشید رویت شرم دارد[M2]مه نو زابرویت آزرم دارد
[B][M1]بشهر و کوه و صحرا هر که بینی[M2]زبان دل بذکرت گرم دارد
[A]
[B][M1]غم عشقت بیابان پرورم کرد[M2]فراقت مرغ بی‌بال و پرم کرد
[B][M1]بمو واجی صبوری کن صبوری[M2]صبوری طرفه خاکی بر سرم کرد
[A]
[B][M1]شوانم خواب در مرز گلان کرد[M2]گلم واچید و خوابم را زیان کرد
[B][M1]باغبان دید که مو گل دوست دیرم[M2]هزاران خار بر گل پاسبان کرد
[A]
[B][M1]دل عاشق به پیغامی بسازد[M2]خمار آلوده با جامی بسازد
[B][M1]مرا کیفیت چشم تو کافیست[M2]ریاضت کش ببادامی بسازد
[A]
[B][M1]دگر شو شد که مو جانم بسوزد[M2]گریبان تا بدامانم بسوزد
[B][M1]برای کفر زلفت ای پریرخ[M2]همی ترسم که ایمانم بسوزد
[A]
[B][M1]هر آنکس عاشق است از جان نترسد[M2]یقین از بند و از زندان نترسد
[B][M1]دل عاشق بود گرگ گرسنه[M2]که گرگ از هی هی چوپان نترسد
[A]
[B][M1]بلا رمزی ز بالای ته باشد[M2]جنون سری ز سودای ته باشد
[B][M1]بصورت آفرینم این گمان بی[M2]که پنهان در تماشای ته باشد
[A]
[B][M1]پسندی خوار و زارم تا کی و چند[M2]پریشان روزگارم تا کی و چند
[B][M1]ته که باری ز دوشم برنگیری[M2]گری سربار بارم تا کی و چند
[A]
[B][M1]دلا خوبان دل خونین پسندند[M2]دلا خون شو که خوبان این پسندند
[B][M1]متاع کفر و دین بی‌مشتری نیست[M2]گروهی آن گروهی این پسندند
[A]
[B][M1]مرا نه سر نه سامان آفریدند[M2]پریشانم پریشان آفریدند
[B][M1]پریشان خاطران رفتند در خاک[M2]مرا از خاک ایشان آفریدند
[A]
[B][M1]خوشا آنانکه سودای ته دیرند[M2]که سر پیوسته در پای ته دیرند
[B][M1]بدل دیرم تمنای کسانی[M2]که اندر دل تمنای ته دیرند
[A]
[B][M1]چو آن نخلم که بارش خورده باشند[M2]چو آن ویران که گنجش برده باشند
[B][M1]چو آن پیری همی نالم درین دشت[M2]که رودان عزیزش مرده باشند
[A]
[B][M1]خوشا آنانکه هر از بر ندانند[M2]نه حرفی وانویسند و نه خوانند
[B][M1]چو مجنون سر نهند اندر بیابان[M2]ازین گو گل روند آهو چرانند
[A]
[B][M1]خوشا آنانکه تن از جان ندانند[M2]تن و جانی به جز جانان ندانند
[B][M1]بدردش خو گرند سالان و ماهان[M2]بدرد خویشتن درمان ندانند
[A]
[B][M1]خوشا آنانکه پا از سر ندونند[M2]مثال شعله خشک وتر ندونند
[B][M1]کنشت و کعبه و بتخانه و دیر[M2]سرائی خالی از دلبر ندونند
[A]
[B][M1]خوشا آنانکه هر شامان ته وینند[M2]سخن با ته گرند با ته نشینند
[B][M1]مو که پایم نبی کایم ته وینم[M2]بشم آنان بوینم که ته وینند
[A]
[B][M1]خوشا آنان که با ته همنشینند[M2]همیشه با دل خرم نشینند
[B][M1]همین بی رسم عشق و عشقبازی[M2]که گستاخانه آیند و ته بینند
[A]
[B][M1]لاله کاران دگر لاله مکارید[M2]باغبانان دو دست از گل بدارید
[B][M1]اگر عهد گلان این بو که دیدم[M2]بیخ گل بر کنید و خار بکارید
[A]
[B][M1]مو آن رندم که نامم بی‌قلندر[M2]نه خان دیرم نه مان دیرم نه لنگر
[B][M1]چو روج آیو بگردم گرد گیتی[M2]چو شو آیو به خشتی وانهم سر
[A]
[B][M1]تویی آن شکرین لب یاسمین بر[M2]منم آن آتشین دل دیدگان تر
[B][M1]از آن ترسم که در آغوشم آیی[M2]گدازد آتشت بر آب شکر
[A]
[B][M1]گلش در زیر سنبل سایه پرور[M2]نهال قامتش نخلی است نوبر
[B][M1]زعشق آن گل رعنا همه شب[M2]چو بلبل ناله و افغان برآور
[A]
[B][M1]دمی بوره بوین حالم ته دلبر[M2]دلم تنگه شبی با مو بسر بر
[B][M1]ته گل بر سر زنی ای نو گل مو[M2]به جای گل زنم مو دست بر سر
[A]
[B][M1]بروی ماهت ای ماه ده و چار[M2]به سرو قدت ای زیبنده رخسار
[B][M1]که جز عشقت خیالی در دلم نی[M2]بدیاری ندارم مو سر و کار
[A]
[B][M1]دیم آلاله‌ای در دامن خار[M2]واتم آلالیا کی چینمت بار
[B][M1]بگفتا باغبان معذور میدار[M2]درخت دوستی دیر آورد بار
[A]
[B][M1]دلم زار و دلم زار و دلم زار[M2]طبیبم آورید دردم کرید چار
[B][M1]طبیبم چون بوینه بر موی زار[M2]کره در مون دردم را بناچار
[A]
[B][M1]سه درد آمو بجانم هر سه یکبار[M2]غریبی و اسیری و غم یار
[B][M1]غریبی و اسیری چاره دیره[M2]غم یار و غم یار و غم یار
[A]
[B][M1]زدل نقش جمالت در نشی یار[M2]خیال خط و خالت در نشی یار
[B][M1]مژه سازم بدور دیده پرچین[M2]که تا وینم خیالت در نشی یار
[A]
[B][M1]الاله کوهسارانم تویی یار[M2]بنوشه جو کنارانم تویی یار
[B][M1]الاله کوهساران هفته‌ای بی[M2]امید روزگارانم تویی یار
[A]
[B][M1]بی تو تلواسه دیرم ای نکویار[M2]زهر در کاسه دیرم ای نکویار
[B][M1]میم خون گریه ساقی ناله مطرب[M2]مصاحب این سه دیرم ای نکویار
[A]
[B][M1]فلک زار و نزارم کردی آخر[M2]جدا از گلعذارم کردی آخر
[B][M1]میان تختهٔ نرد محبت[M2]شش و پنجی بکارم کردی آخر
[A]
[B][M1]اگر شیری اگر میری اگر مور[M2]گذر باید کنی آخر لب گور
[B][M1]دلا رحمی بجان خویشتن کن[M2]که مورانت نهند خوان و کنند سور
[A]
[B][M1]اگر شیری اگر ببری اگر کور[M2]سرانجامت بود جا در ته گور
[B][M1]تنت در خاک باشد سفره گستر[M2]بگردش موش و مار و عقرب و مور
[A]
[B][M1]دلا اصلا نترسی از ره دور[M2]دلا اصلا نترسی از ته گور
[B][M1]دلا اصلا نمیترسی که روزی[M2]شوی بنگاه مار و لانهٔ مور
[A]
[B][M1]جره بازی بدم رفتم به نخجیر[M2]سبک دستی بزد بر بال من تیر
[B][M1]برو غافل مچر در کوهساران[M2]هران غافل چرد غافل خورد تیر
[A]
[B][M1]بوره بلبل بنالیم از سر سوز[M2]بوره آه سحر از مو بیاموز
[B][M1]تو از بهر گلی ده روز نالی[M2]مو از بهر دل‌آرامم شو و روز
[A]
[B][M1]جدا از رویت ای ماه دل افروز[M2]نه روز از شو شناسم نه شو از روز
[B][M1]وصالت گر مرا گردد میسر[M2]همه روزم شود چون عید نوروز
[A]
[B][M1]مو که سر در بیابانم شو و روز[M2]سرشک از دیده بارانم شو و روز
[B][M1]نه تب دیرم نه جایم میکند درد[M2]همیدونم که نالونم شو و روز
[A]
[B][M1]بی ته سر در بیابانم شو و روز[M2]سرشک از دیده بارانم شو و روز
[B][M1]نه بیمارم که جایم میکری درد[M2]همیدانم که نالانم شو و روز
[A]
[B][M1]غم و درد مو از عطار واپرس[M2]درازی شب از بیمار واپرس
[B][M1]خلایق هر یکی صد بار پرسند[M2]تو که جان و دلی یکبار واپرس
[A]
[B][M1]خداوندا بفریاد دلم رس[M2]تو یار بیکسان مو مانده بیکس
[B][M1]همه گویند طاهر کس نداره[M2]خدا یار مو چه حاجت کس
[A]
[B][M1]گلی که خود بدادم پیچ و تابش[M2]باشک دیدگانم دادم آبش
[B][M1]درین گلشن خدایا کی روا بی[M2]گل از مو دیگری گیرد گلابش
[A]
[B][M1]قضا رمزی زچشمان خمارش[M2]قدر سری ز زلف مشگبارش
[B][M1]مه و مهر آیتی ز آنروی زیبا[M2]نکویان جهان آئینه دارش
[A]
[B][M1]به قبرستان گذر کردم کم وبیش[M2]بدیدم قبر دولتمند و درویش
[B][M1]نه درویش بیکفن در خاک رفته[M2]نه دولتمند برده یک کفن بیش
[A]
[B][M1]شب تار است و گرگان میزنند میش[M2]دو زلفانت حمایل کن بوره پیش
[B][M1]از آن کنج لبت بوسی بموده[M2]بگو راه خدا دادم بدرویش
[A]
[B][M1]فلک نه همسری دارد نه هم کف[M2]بخون ریزی دلش اصلا نگفت اف
[B][M1]همیشه شیوهٔ کارش همینه[M2]چراغ دودمانیرا کند پف
[A]
[B][M1]دلی دیرم ولی دیوانه و دنگ[M2]ز دستم شیشهٔ ناموس بر سنگ
[B][M1]ازین دیوانگی روزی برآیم[M2]که در دامان دلبر برزنم چنگ
[A]
[B][M1]وای آن روجی که در قبرم نهند تنگ[M2]ببالینم نهند خشت و گل و سنگ
[B][M1]نه پای آنکه بگریزم ز ماران[M2]نه دست آنکه با موران کنم جنگ
[A]
[B][M1]دلی دیرم چو مو دیوانه و دنگ[M2]زده آئینه هر نام بر سنگ
[B][M1]بمو واجند که بی نام و ننگی[M2]هر آن یارش تویی چه نام و چه ننگ
[A]
[B][M1]حرامم بی ته بی آلاله و گل[M2]حرامم بی ته بی آواز بلبل
[B][M1]حرامم بی اگر بی ته نشینم[M2]کشم در پای گلبن ساغر مل
[A]
[B][M1]مو ام آن آذرین مرغی که فی‌الحال[M2]بسوجم عالم ار برهم زنم بال
[B][M1]مصور گر کشد نقشم به گلشن[M2]بسوجه گلشن از تاثیر تمثال
[A]
[B][M1]خدایا داد از این دل داد از این دل[M2]نگشتم یک زمان من شاد از این دل
[B][M1]چو فردا داد خواهان داد خواهند[M2]بر آرم من دو صد فریاد از این دل
[A]
[B][M1]خدایا خسته و زارم ازین دل[M2]شو و روزان در آزارم ازین دل
[B][M1]مو از دل نالم و دل نالد از مو[M2]زمو بستان که بیزارم ازین دل
[A]
[B][M1]بشم واشم که تا یاری گره دل[M2]به بختم گریه و زاری گره دل
[B][M1]بگردی و نجوئی یار دیگر[M2]که از جان و دلت یاری گره دل
[A]
[B][M1]چرا دایم بخوابی ای دل ای دل[M2]ز غم در اضطرابی ای دل ای دل
[B][M1]بوره کنجی نشین شکر خدا کن[M2]که شاید کام یابی ای دل ای دل
[A]
[B][M1]مگر شیر و پلنگی ای دل ای دل[M2]بمو دایم به جنگی ای دل ای دل
[B][M1]اگر دستم فتی خونت بریجم[M2]بوینم تا چه رنگی ای دل ای دل
[A]
[B][M1]چرا آزرده حالی ای دل ای دل[M2]همه فکر و خیالی ای دل ای دل
[B][M1]بساجم خنجری دل را برآرم[M2]بوینم تا چه حالی ای دل ای دل
[A]
[B][M1]مرا درد آموه و درمان چه حاصل[M2]مرا وصل آموه و هجران چه حاصل
[B][M1]بسوته بی گل و آلاله بی سر[M2]سر سوته کله یاران چه حاصل
[A]
[B][M1]دلا غافل ز سبحانی چه حاصل[M2]مطیع نفس و شیطانی چه حاصل
[B][M1]بود قدر تو افزون از ملایک[M2]تو قدر خود نمیدانی چه حاصل
[A]
[B][M1]ز بوی زلف تو مفتونم ای گل[M2]ز رنگ روی تو دلخونم ای گل
[B][M1]من عاشق زعشقت بیقرارم[M2]تو چون لیلی و من مجنونم ای گل
[A]
[B][M1]دلا پوشم ز عشقت جامهٔ نیل[M2]نهم داغ غمت چون لاله بر دیل
[B][M1]دم از مهرت زنم همچون دم صبح[M2]وز آن دم تا دم صور سرافیل
[A]
[B][M1]غمم غم بی و همراز دلم غم[M2]غمم همصحبت و همراز و همدم
[B][M1]غمت مهله که مو تنها نشینم[M2]مریزا بارک الله مرحبا غم
[A]
[B][M1]دو زلفانت گرم تار ربابم[M2]چه میخواهی ازین حال خرابم
[B][M1]ته که با مو سر یاری نداری[M2]چرا هر نیمه شو آیی بخوابم
[A]
[B][M1]مو آن محنت کش حسرت نصیبم[M2]که در هر ملک و هر شهری غریبم
[B][M1]نه بو روزی که آیی بر سر من[M2]بوینی مرده از هجرحبیبم
[A]
[B][M1]مو آن دل داده یکتا پرستم[M2]که جام شرک و خود بینی شکستم
[B][M1]منم طاهر که در بزم محبت[M2]محمد را کمینه چاکرستم
[A]
[B][M1]مو آن بحرم که در ظرف آمدستم[M2]چو نقطه بر سر حرف آمدستم
[B][M1]بهر الفی الف قدی بر آیو[M2]الف قدم که در الف آمدستم
[A]
[B][M1]من آن مسکین تذروبی پرستم[M2]من آن سوزنده شمع بی‌سرستم
[B][M1]نه کار آخرت کردم نه دنیا[M2]یکی خشکیده نخل بی‌برستم
[A]
[B][M1]بروی دلبری گر مایلستم[M2]مکن منعم گرفتار دلستم
[B][M1]خدا را ساربان آهسته میران[M2]که من واماندهٔ این قافلستم
[A]
[B][M1]به عشقت ای دلارا نگروستم[M2]نوید وصل تو تا نشنوستم
[B][M1]بدل تخم وفایت کشتم آخر[M2]بجز اندوه و خواری ندروستم
[A]
[B][M1]بشو یاد تو ای مه پاره هستم[M2]بروز از درد و غم بیچاره هستم
[B][M1]تو داری در مقام خود قراری[M2]مویم که در جهان آواره هستم
[A]
[B][M1]اگر آئی بجانت وانواجم[M2]وگر نائی به هجرانت گداجم
[B][M1]ته هر دردی که داری بر دلم نه[M2]بمیرم یا بسوجم یا بساجم
[A]
[B][M1]الهی ار بواجم ور نواجم[M2]ته دانی حاجتم را مو چه واجم
[B][M1]اگر بنوازیم حاجت روا بی[M2]وگر محروم سازی مو چه ساجم
[A]
[B][M1]دلم دردین و نالین چه واجم[M2]رخم گردین و خاکین چه واجم
[B][M1]بگردیدم به هفتاد و دو ملت[M2]بصد مذهب منادین چه واجم
[A]
[B][M1]نمیدانم که رازم با که واجم[M2]غم و سوز وگدازم با که واجم
[B][M1]چه واجم هر که ذونه میکره فاش[M2]دگر راز و نیازم با که واجم
[A]
[B][M1]به آهی گنبد خضرا بسوجم[M2]فلک را جمله سر تا پا بسوجم
[B][M1]بسوجم ار نه کارم را بساجی[M2]چه فرمائی بساجی یا بسوجم
[A]
[B][M1]نذونی ای فلک که مستمندم[M2]وامو پر بد مکه که دردمندم
[B][M1]بیک گردش که میکردی ببینی[M2]چو رشته مو بسامانت ببندم
[A]
[B][M1]مو که چون اشتران قانع به خارم[M2]جهازم چوب و خرواری ببارم
[B][M1]بدین مزد قلیل و رنج بسیار[M2]هنوز از روی مالک شرمسارم
[A]
[B][M1]بوره ای روی تو باغ بهارم[M2]خیالت مونس شبهای تارم
[B][M1]خدا دونه که در دنیای فانی[M2]بغیر عشق ته کاری ندارم
[A]
[B][M1]همه شو تا سحر اختر شمارم[M2]که ماه رویت آیو در کنارم
[B][M1]شوان گوشم بدر چشمم براهت[M2]گذاری تا بکی در انتظارم
[A]
[B][M1]شوان استارگان یک‌یک شمارم[M2]براهت تا سحر در انتظارم
[B][M1]پس از نیمه شوان که ته نیایی[M2]زدیده اشک چون باران ببارم
[A]
[B][M1]از آن انگشت نمای روزگارم[M2]که دور افتاده از یار و دیارم
[B][M1]ندونم قصد جان کردن بناحق[M2]بجز بر سرزدن چاره ندارم
[A]
[B][M1]از آن دلخسته و سینه فگارم[M2]که گریان در ته سنگ مزارم
[B][M1]بواجندم که ته شوری نداری[M2]سرا پا شور دارم شر ندارم
[A]
[B][M1]غم عالم همه کردی ببارم[M2]مگر مو لوک مست سر قطارم
[B][M1]مهارم کردی و دادی به ناکس[M2]فزودی هر زمان باری ببارم
[A]
[B][M1]کافرم گر منی آلاله کارم[M2]کافرم گر منی آبش بدارم
[B][M1]کافرم گر منی نامش برم نام[M2]دو صد داغ دل از آلاله دارم
[A]
[B][M1]هزاران ملک دنیا گر بدارم[M2]هزاران ملک عقبی گر بدارم
[B][M1]بوره ته دلبرم تا با ته واجم[M2]که بی روی تو آنرا گر بدارم
[A]
[B][M1]غم عشق تو مادرزاد دیرم[M2]نه از آموزش استاد دیرم
[B][M1]بدان شادم که از یمن غم تو[M2]خراب آباد دل آباد دیرم
[A]
[B][M1]ز دست چرخ گردون داد دیرم[M2]هزاران ناله و فریاد دیرم
[B][M1]نشنید دستانم با خس و خار[M2]چگونه خاطر خود شاد دیرم
[A]
[B][M1]مو از قالوا بلی تشویش دیرم[M2]گنه از برگ و باران بیش دیرم
[B][M1]اگر لاتقنطوا دستم نگیرد[M2]مو از یاویلنا اندیش دیرم
[A]
[B][M1]مو از جور بتان دل ریش دیرم[M2]زلاله داغ بر دل بیش دیرم
[B][M1]چو فردا نامه خوانان نامه خوانند[M2]من شرمنده سر در پیش دیرم
[A]
[B][M1]ز عشقت آتشی در بوته دیرم[M2]در آن آتش دل و جان سوته دیرم
[B][M1]سگت ار پا نهد بر چشمم ای دوست[M2]بمژگان خاک راهش رو ته دیرم
[A]
[B][M1]بسر شوق سر کوی ته دیرم[M2]بدل مهر مه روی ته دیرم
[B][M1]بت من کعبهٔ من قبلهٔ من[M2]ته ای هر سو نظر سوی ته دیرم
[A]
[B][M1]هزاران غم بدل اندوته دیرم[M2]هزار آتش بجان افروته دیرم
[B][M1]بیک آه سحر کز دل برآرم[M2]هزاران مدعی را سوته دیرم
[A]
[B][M1]زعشقت آتشی در بوته دیرم[M2]در آن آتش دل و جان سوته دیرم
[B][M1]سگت ار پا نهد بر چشمم ایدوست[M2]بمژگان خاک پایش روته دیرم
[A]
[B][M1]دلی نازک بسان شیشه دیرم[M2]اگر آهی کشم اندیشه دیرم
[B][M1]سرشکم گر بود خونین عجب نیست[M2]مو آن نخلم که در خون ریشه دیرم
[A]
[B][M1]زهجرانت هزار اندیشه دیرم[M2]همیشه زهر غم در شیشه دیرم
[B][M1]ز نا سازی بخت و گردش چرخ[M2]فغان و آه و زاری پیشه دیرم
[A]
[B][M1]مو آن رندم که عصیان پیشه دیرم[M2]بدستی جام و دستی شیشه دیرم
[B][M1]اگر تو بیگناهی رو ملک شو[M2]من از حوا و آدم ریشه دیرم
[A]
[B][M1]بسر غیر ته سودائی ندیرم[M2]بدل جز ته تمنائی ندیرم
[B][M1]خدا دونه که در بازار عشقت[M2]بجز جان هیچ کالائی ندیرم
[A]
[B][M1]بغیر ته دگر یاری ندیرم[M2]به اغیاری سر و کاری ندیرم
[B][M1]بدکان ته آن کاسد متاعم[M2]که اصلا روی بازاری ندیرم
[A]
[B][M1]همه عالم پر از کرد چه سازم[M2]چو مو دلها پر از درد چه سازم
[B][M1]بکشتم سنبلی دامان الوند[M2]همواز طالعم زرد چه سازم
[A]
[B][M1]بدل درد غمت باقی هنوزم[M2]کسی واقف نبو از درد و سوزم
[B][M1]نبو یک بلبل سوته به گلشن[M2]به سوز مو نبو کافر به روزم
[A]
[B][M1]فلک بر هم زدی آخر اساسم[M2]زدی بر خمرهٔ نیلی لباسم
[B][M1]اگر داری برات از قصد جانم[M2]بکن آخر ازین دنیا اساسم
[A]
[B][M1]بشم واشم ازین عالم بدر شم[M2]بشم از چین و ما چین دورتر شم
[B][M1]بشم از حاجیان حج بپرسم[M2]که این دوری بسه یا دورتر شم
[A]
[B][M1]قدح بر گیرم و سیر گلان شم[M2]بطرف سبزه و آب روان شم
[B][M1]دو سه جامی زنم با شادکامی[M2]وایم مست و بسیرلالیان شم
[A]
[B][M1]خدایا واکیان شم واکیان شم[M2]بدین بیخانمانی واکیان شم
[B][M1]همه از در برانند سوته آیم[M2]ته که از در برانی واکیان شم
[A]
[B][M1]ز وصلت تا بکی فرد آیم و شم[M2]جگر پر سوز و پر درد آیم و شم
[B][M1]بموگوئی که در کویم نیایی[M2]مو تا کی با رخ زرد آیم و شم
[A]
[B][M1]سر کویت بتا چند آیم و شم[M2]ز وصلت بی نوا چند آیم و شم
[B][M1]بکویت تا ببیند دیده رویت[M2]نترسی از خدا چند آیم و شم
[A]
[B][M1]مو که مست از می انگور باشم[M2]چرا از نازنینم دور باشم
[B][M1]مو که از آتشت گرمی نوینم[M2]چرا از دود محنت کور باشم
[A]
[B][M1]به این بی آشنایی برکیاشم[M2]به این بی خانمانی برکیاشم
[B][M1]همه گر مو برونند واته آیم[M2]ته از در گر برونی برکیاشم
[A]
[B][M1]بیا یک شو منور کن اطاقم[M2]مهل در محنت و درد فراقم
[B][M1]به طاق جفت ابروی تو سوگند[M2]که همجفت غمم تا از تو طاقم
[A]
[B][M1]شبی نالم شبی شبگیر نالم[M2]ز جور یار و چرخ پیر نالم
[B][M1]گهی همچون پلنگ تیر خورده[M2]گهی چون شیر در زنجیر نالم
[A]
[B][M1]مو که آشفته حالم چون ننالم[M2]شکسته پر و بالم چون ننالم
[B][M1]همه گویند فلانی چند نالی[M2]تو آیی در خیالم چون ننالم
[A]
[B][M1]مو کز سوته دلانم چون ننالم[M2]مو کز بی حاصلانم چون ننالم
[B][M1]بگل بلبل نشیند زار نالد[M2]مو که دور از گلانم چون ننالم
[A]
[B][M1]دلم زار و حزینه چون ننالم[M2]وجودم آتشینه چون ننالم
[B][M1]بمو واجن که طاهر چند نالی[M2]چو مرگم در کمینه چون ننالم
[A]
[B][M1]وای ازین دل که نی هرگز بکامم[M2]وای ازین دل که آزارد مدامم
[B][M1]وای ازین دل که چون مرغان وحشی[M2]نچیده دانه اندازد بدامم
[A]
[B][M1]بیته بالین سیه مار به چشمم[M2]روج روشن شو تار به چشمم
[B][M1]بیته ای نو گل باغ امیدم[M2]گلستان سربسر خار به چشمم
[A]
[B][M1]بیته گلشن چو زندان بچشمم[M2]گلستان آذرستان بچشمم
[B][M1]بیته آرام و عمر و زندگانی[M2]همه خواب پریشان بچشمم
[A]
[B][M1]دلا از دست تنهایی بجانم[M2]ز آه و نالهٔ خود در فغانم
[B][M1]شبان تار از درد جدایی[M2]کند فریاد مغز استخوانم
[A]
[B][M1]قلم بتراشم از هر استخوانم[M2]مرکب گیرم از خون رگانم
[B][M1]بگیرم کاغذی از پردهٔ دل[M2]نویسم بهر یار مهربانم
[A]
[B][M1]مو آن دلدادهٔ بی خانمانم[M2]مو آن محنت نصیب سخت جانم
[B][M1]مو آن سرگشته خارم در بیابان[M2]که چون بادی وزد هر سو دوانم
[A]
[B][M1]به خنجر گر برآرند دیدگانم[M2]در آتش گر بسوزند استخوانم
[B][M1]اگر بر ناخنانم نی بکوبند[M2]نگیرم دل ز یار مهربانم
[A]
[B][M1]مو آن آزردهٔ بی خانمانم[M2]مو آن محنت نصیب سخت جانم
[B][M1]مو آن سرگشته خارم در بیابون[M2]که هر بادی وزد پیشش دوانم
[A]
[B][M1]فلک کی بشنود آه و فغانم[M2]بهر گردش زند آتش بجانم
[B][M1]یک عمری بگذرانم با غم و درد[M2]بکام دل نگردد آسمانم
[A]
[B][M1]کنون داری نظر گو واکیانم[M2]ز جورت در گدازه استخوانم
[B][M1]بکه اندیشه‌ای بیداد پیشه[M2]که آهم تیر بو ناله کمانم
[A]
[B][M1]تو خود گفتی که مو ملاح مانم[M2]به آب دیدکان کشتی برانم
[B][M1]همی ترسم که کشتی غرق وابو[M2]درین دریای بی پایان بمانم
[A]
[B][M1]مو آن رندم که پا از سر ندونم[M2]سراپایی به جز دلبر ندونم
[B][M1]دلارامی کز او دل گیرد آرام[M2]بغیر از ساقی کوثر ندونم
[A]
[B][M1]دلم دور است و احوالش ندونم[M2]کسی خواهد که پیغامش رسونم
[B][M1]خداوندا ز مرگم مهلتی ده[M2]که دیداری بدیدارش رسونم
[A]
[B][M1]سر کوه بلند چندان نشینم[M2]که لاله سر بر آره مو بچینم
[B][M1]الاله بیوفا بی بیوفا بی[M2]نگار بیوفا چون مو گزینم
[A]
[B][M1]خوشا روزی که دیدار ته وینم[M2]گل و سنبل ز رخسار ته چینم
[B][M1]بیا بنشین که تا وینم شو و روز[M2]جمالت ای نگار نازنینم
[A]
[B][M1]شبی خواهم که پیغمبر ببینم[M2]دمی با ساقی کوثر نشینم
[B][M1]بگیرم در بغل قبر رضا را[M2]در آن گلشن گل شادی بچینم
[A]
[B][M1]بوره روزی که دیدار ته وینم[M2]گل و سنبل به دیدار تو چینم
[B][M1]بوره بنشین برم سالان و ماهان[M2]که تا سیرت بوینم نازنینم
[A]
[B][M1]گلستان جای تو ای نازنیننم[M2]مو در گلخن به خاکستر نشینم
[B][M1]چه در گلشن چه در گلخن چه صحرا[M2]چو دیده واکرم جز ته نوینم
[A]
[B][M1]به صحرا بنگرم صحرا ته وینم[M2]به دریا بنگرم دریا ته وینم
[B][M1]بهر جا بنگرم کوه و در و دشت[M2]نشان روی زیبای ته وینم
[A]
[B][M1]خوش آنساعت که دیدار ته وینم[M2]کمند عنبرین تار ته وینم
[B][M1]نوینه خرمی هرگز دل مو[M2]مگر آن دم که رخسار ته وینم
[A]
[B][M1]الهی دشمنت را خسته وینم[M2]به سینه اش خنجری تا دسته وینم
[B][M1]سر شو آیم احوالش بپرسم[M2]سحر آیم مزارش بسته وینم
[A]
[B][M1]اگر جسمم بسوزی سوته خواهم[M2]اگر چشمم بدوزی دوته خواهم
[B][M1]اگر باغم بری تا گل بچینم[M2]گلی همرنگ و همبوی ته خواهم
[A]
[B][M1]بیا سوته دلان گردهم آئیم[M2]سخنها واکریم غم وانمائیم
[B][M1]ترازو آوریم غمها بسنجیم[M2]هر آن سوته تریم وزنین تر آئیم
[A]
[B][M1]نمیدانم که سرگردان چرایم[M2]گهی نالان گهی گریان چرایم
[B][M1]همه دردی بدوران یافت درمان[M2]ندانم مو که بیدرمان چرایم
[A]
[B][M1]ز حال خویشتن مو بیخبر بیم[M2]ندونم در سفر یا در حضر بیم
[B][M1]فغان از دست تو ای بیمروت[M2]همین ذونم که عمری دربدر بیم
[A]
[B][M1]بوره یکدم بنالیم و بسوجیم[M2]از آنرویی که هر دو تیره روجیم
[B][M1]ته بلبل حاش لله مثل مو نی[M2]نبو جز درد و غم یک عمر روجیم
[A]
[B][M1]عزیزا ما گرفتار دو دردیم[M2]یکی عشق و دگر در دهر فردیم
[B][M1]نصیب کس مباد این غم که ما راست[M2]جمالت یک نظر نادیده مردیم
[A]
[B][M1]بیا تا دست ازین عالم بداریم[M2]بیا تا پای دل از گل برآریم
[B][M1]بیا تا بردباری پیشه سازیم[M2]بیا تا تخم نیکوئی بکاریم
[A]
[B][M1]بوره کز دیده جیحونی بسازیم[M2]بوره لیلی و مجنونی بسازیم
[B][M1]فریدون عزیزم رفتی از دست[M2]بوره کز نو فریدونی بسازیم
[A]
[B][M1]بوره سوته دلان با ما بنالیم[M2]زدست یار بی پروا بنالیم
[B][M1]بشیم با بلبل شیدا به گلشن[M2]اگر بلبل نناله ما بنالیم
[A]
[B][M1]ته سر ورزان مو سودای ته ورزان[M2]گریبان بلرزان وا ته لرزان
[B][M1]کفن در کردنم صحرای محشر[M2]هران وینان احوال ته پرسان
[A]
[B][M1]برندم همچو یوسف گر بزندان[M2]ویا نالم زغم چون مستمندان
[B][M1]اگر صد باغبان خصمی نماید[M2]مدام آیم بگلزار تو خندان
[A]
[B][M1]دلم از دست ته نالانه نالان[M2]اندرون دلم خون کشته پالان
[B][M1]هزاران قول با ما بیش کردی[M2]همه قولان ته بالان بالان
[A]
[B][M1]گلی کشتم باین الوند دامان[M2]آوش از دیده دادم صبح و شامان
[B][M1]چو روج آیو که بویش وا من آیو[M2]برد بادش سر و سامان بسامان
[A]
[B][M1]خوشا آنان نه سر دارند نه سامان[M2]نشینن هر دو پا پیچن به دامان
[B][M1]شو و روزان صبوری پیش گیرن[M2]بیاد روی دلداران مدامان
[A]
[B][M1]بوره ای دل بوره باری بشیمان[M2]مکه کاری کز آن گردی پشیمان
[B][M1]یه دو روزی بناکامی سرآریم[M2]باشه روزی که گل چینیم بدامان
[A]
[B][M1]بوره منت بریم ما از کریمان[M2]بکشیم دست از خوان لئیمان
[B][M1]کریمان دست در خوان کریمی[M2]که بر خوانش نظر دارند کریمان
[A]
[B][M1]زدست مو کشیدی باز دامان[M2]ز کردارت نبی یک جو پشیمان
[B][M1]روم آخر بدامانی زنم دست[M2]که تا از وی رسد کارم بسامان
[A]
[B][M1]اگر مستان هستیم از ته ایمان[M2]وگر بی پا و دستیم از ته ایمان
[B][M1]اگر گبریم و ترسا ور مسلمان[M2]بهر ملت که هستیم از ته ایمان
[A]
[B][M1]ز یاد خود بیا پروا کریمان[M2]ازو کو التجا وا که بریمان
[B][M1]کیه این تاب داره تا مو دارم[M2]نداره تاب این سام نریمان
[A]
[B][M1]پشیمانم پشیمانم پشیمان[M2]کاروانی بوینم تا بشیمان
[B][M1]کهن دنیا بهیچ کسی نمانده[M2]به هرزه کوله باری میکشیمان
[A]
[B][M1]مو آن اسپید بازم سینه سوهان[M2]چراگاه مو بی سر بشن کوهان
[B][M1]همه تیغی به سوهان میکرن تیز[M2]مو آن تیغم که یزدان کرده سوهان
[A]
[B][M1]دلم تنگه ندانم صبر کردن[M2]زدلتنگی بوم راضی بمردن
[B][M1]ز شرم روی ته مو در حجابم[M2]ندانم عرض حالم واته کردن
[A]
[B][M1]الهی سوز عشقت بیشتر کن[M2]دل ریشم ز دردت ریشتر کن
[B][M1]ازین غم گر دمی فارغ نشینم[M2]بجانم صد هزاران نیشتر کن
[A]
[B][M1]آنکه بی خان و بی مانه منم من[M2]آنکه بر گشته سامانه منم من
[B][M1]آنکه شادمان به انده میکره روز[M2]آنکه روزش چو شامانه منم و من
[A]
[B][M1]اگر دستم رسد بر چرخ گردون[M2]از او پرسم که این چین است و آن چون
[B][M1]یکی را میدهی صد ناز و نعمت[M2]یکی را نان جو آلوده در خون
[A]
[B][M1]دلا چونی دلا چونی دلا چون[M2]همه خونی همه خونی همه خون
[B][M1]ز بهر لیلی سیمین عذاری[M2]چو مجنونی چو مجنونی چو مجنون
[A]
[B][M1]بعالم کس مبادا چون من آئین[M2]مو آئین کس مبو در دین و آئین
[B][M1]هر آنکو حال موش باور نمیبو[M2]مو آئین بی مو آئین بی مو آئین
[A]
[B][M1]بیا جانا دل پردرد مو بین[M2]سرشک سرخ و روی زرد مو بین
[B][M1]غم مهجوری و درد صبوری[M2]همه برجان غم پرورد مو بین
[A]
[B][M1]بیته یک شو دلم بی غم نمی‌بو[M2]که آن دلبر دمی همدم نمی‌بو
[B][M1]هزاران رحمت حق باد بر غم[M2]زمانی از دل ما کم نمی بو
[A]
[B][M1]وای از روزی که قاضیمان خدا بو[M2]سر پل صراطم ماجرا بو
[B][M1]بنوبت بگذرند پیر و جوانان[M2]وای از آندم که نوبت زان ما بو
[A]
[B][M1]دلی دیرم که بهبودش نمی‌بو[M2]سخنها میکرم سودش نمی‌بو
[B][M1]ببادش میدهم نش میبرد باد[M2]در آتش می‌نهم دودش نمی‌بو
[A]
[B][M1]سری دارم که سامانش نمیبو[M2]غمی دارم که پایانش نمیبو
[B][M1]اگر باور نداری سوی من آی[M2]بوین دردی که درمانش نمیبو
[A]
[B][M1]دلی دیرم دمی بیغم نمی‌بو[M2]غمی دیرم که هرگز کم نمی‌بو
[B][M1]خطی دیرم مو از خوبان عالم[M2]که یار بیوفا همدم نمی‌بو
[A]
[B][M1]بوره جانا که جانانم تویی تو[M2]بوره یارا که سلطانم تویی تو
[B][M1]ته دونی خود که مو جز تو ندونم[M2]بوره بوره که ایمانم تویی تو
[A]
[B][M1]به والله که جانانم تویی تو[M2]بسلطان عرب جانم تویی تو
[B][M1]نمیدونم که چونم یا که چندم[M2]همی دونم که درمانم تویی تو
[A]
[B][M1]شبی دیرم زهجرت تار تارو[M2]گرفته ظلمتش لیل و نهارو
[B][M1]خداوندا دلم را روشنی ده[M2]که تا وینم جمال هشت و چارو
[A]
[B][M1]نصیب کس مبو درد دل مو[M2]که بسیاره غم بی‌حاصل مو
[B][M1]کسی بو از غم و دردم خبردار[M2]که دارد مشکلی چون مشکل مو
[A]
[B][M1]نیا مطلق بکارم این دل مو[M2]بجز خونابه اش نه حاصل مو
[B][M1]داره در موسم گل جوش سودا[M2]چه پروایی کره اینجا دل مو
[A]
[B][M1]بهارم بی خزان ای گلبن مو[M2]چه غم کنده ببو بیخ و بن مو
[B][M1]برس ای سوته دل یکدم به دردم[M2]ته ای امروز دل تازه کن مو
[A]
[B][M1]امان از اختر شوریدهٔ مو[M2]فغان از بخت برگردیدهٔ مو
[B][M1]فلک از کینه ورزی کی گذاره[M2]رود خون از دل غمدیدهٔ مو
[A]
[B][M1]نوای ناله غم اندوته دونو[M2]عیار قلب خالص بوته دونو
[B][M1]بوره سوته دلان واهم بنالیم[M2]که قدر سوته دل دلسوته دونو
[A]
[B][M1]مکن کاری که پا بر سنگت آیو[M2]جهان با این فراخی تنگت آیو
[B][M1]چو فردا نامه خوانان نامه خونند[M2]تو وینی نامهٔ خود ننگت آیو
[A]
[B][M1]بی ته اشکم ز مژگان تر آیو[M2]بی ته نخل امیدم نی بر آیو
[B][M1]بی ته در کنج تنهائی شب و روز[M2]نشینم تا که عمرم بر سر آیو
[A]
[B][M1]شبی کان نازنینم در بر آیو[M2]گذشته عمرم از نو بر سر آیو
[B][M1]همه شو دیدهٔ مو تا سحرگاه[M2]بره باشد که یارم از در آیو
[A]
[B][M1]بدل چون یادم از بوم و بر آیو[M2]سر شگم بیخود از چشم تر آیو
[B][M1]از آن ترسم من بر گشته دوران[M2]که عمرم در غریبی بر سر آیو
[A]
[B][M1]خوش آن ساعت که یار از در آیو[M2]شو هجران و روز غم سر آیو
[B][M1]زدل بیرون کنم جانرا بصد شوق[M2]همی واجم که جایش دلبر آیو
[A]
[B][M1]غم عشق تو کی بر هر سر آیو[M2]همائی کی به هر بوم و بر آیو
[B][M1]زعشقت سرفرازان کامیابند[M2]که خور اول به کهساران بر آیو
[A]
[B][M1]بی ته هر شو سرم بر بالش آیو[M2]چو نی از استخوانم نالش آیو
[B][M1]شب هجران بجای اشک چشمم[M2]ز مژگان پاره‌های آتش آیو
[A]
[B][M1]نسیمی کز بن آن کاکل آیو[M2]مرا خوشتر ز بوی سنبل آیو
[B][M1]چو شو گیرم خیالش را در آغوش[M2]سحر از بسترم بوی گل آیو
[A]
[B][M1]سحرگان که بلبل بر گل آیو[M2]بدامان اشک چشمم گل گل آیو
[B][M1]روم در پای گل افغان کنم سر[M2]که هر سوته دلی در غلغل آیو
[A]
[B][M1]صدای چاوشان مردن آیو[M2]بگوش آوازهٔ جان کندن آیو
[B][M1]رفیقان میروند نوبت به نوبت[M2]وای آن ساعت که نوبت وامن آیو
[A]
[B][M1]بیته گلشن به چشمم گلخن آیو[M2]واته گلخن به چشمم گلشن آیو
[B][M1]گلم ته گلبنم ته گلشنم ته[M2]که واته مرده را جان بر تن آیو
[A]
[B][M1]عزیزا مردی از نامرد نایو[M2]فغان و ناله از بیدرد نایو
[B][M1]حقیقت بشنو از پور فریدون[M2]که شعله از تنور سرد نایو
[A]
[B][M1]کجا بی جای ته ای بر همه شاه[M2]که مو آیم بدانجا از همه راه
[B][M1]همه جا جای ته مو کور باطن[M2]غلط گفتم غلط استغفرالله
[A]
[B][M1]غم عشقت ز گنج رایگان به[M2]وصال تو ز عمر جاودان به
[B][M1]کفی از خاک کویت در حقیقت[M2]خدا دونه که از ملک جهان به
[A]
[B][M1]غم و درد دل مو بی حسابه[M2]خدا دونه دل از هجرت کبابه
[B][M1]بنازم دست و بازوی ته صیاد[M2]بکش مرغ دلم بالله ثوابه
[A]
[B][M1]مو را درد دلم خو کرده واته[M2]ندونی درد دل ای بیوفا ته
[B][M1]بوره مو سوته دل واته سپارم[M2]ته ذونی با دل و دل ذونه با ته
[A]
[B][M1]دل مو دایم اندر ماتم ته[M2]بدل پیوسته بی‌درد و غم ته
[B][M1]چه پرسی که چرا قدت ببوخم[M2]خم قدم از آن پیچ و خم ته
[A]
[B][M1]بدنیا مو نوینم کام بی ته[M2]بدس هرگز نگیرم جام بی ته
[B][M1]بلرزم روز و شو چون بید مجنون[M2]ندارم یک نفس آرام بی ته
[A]
[B][M1]دو چشمم را ته خون پالا کنی ته[M2]کلاه عقلم از سر وا کنی ته
[B][M1]اگر لیلی بپرسه حال مجنون[M2]نظر او را سوی صحرا کنی ته
[A]
[B][M1]دلی دیرم چو مرغ پا شکسته[M2]چو کشتی بر لب دریا نشسته
[B][M1]تو گویی طاهرا چون تار بنواز[M2]صدا چون میدهد تار گسسته
[A]
[B][M1]قضا پیوسته در گوشم بواجه[M2]که این درد دل تو بی علاجه
[B][M1]اگر گوهر به آبی خواهون نداری[M2]همین این جون تو که بی رواجه
[A]
[B][M1]دلت ای سنگدل بر ما نسوجه[M2]عجب نبود اگر خارا نسوجه
[B][M1]بسوجم تا بسوجانم دلت را[M2]در آذر چوب تر تنها نسوجه
[A]
[B][M1]دلم از دست خوبان گیج و ویجه[M2]مژه بر هم زنم خونابه ریجه
[B][M1]دل عاشق مثال چوب‌تر بی[M2]سری سوجه سری خونابه ریجه
[A]
[B][M1]نذونم لوت و عریانم که کرده[M2]خودم جلاد و بیجونم که کرده
[B][M1]بده خنجر که تا سینه کنم چاک[M2]ببینم عشق بر جونم چه کرده
[A]
[B][M1]سرم چون گوی در میدان بگرده[M2]دلم از عهد و پیمان بر نگرده
[B][M1]اگر دوران به نااهلان بمانه[M2]نشینم تا که این دوران بگرده
[A]
[B][M1]شدستم پیرو برنائی نمانده[M2]بتن توش و توانائی نمانده
[B][M1]بمو واجی برو آلالهٔ چین[M2]چرا چینم که بینائی نمانده
[A]
[B][M1]مرا عشقت ز جان آذر برآره[M2]زپیکر مشت خاکستر برآره
[B][M1]نهال مهرت از دل گر ببرند[M2]هزاران شاخه دیگر برآره
[A]
[B][M1]عزیزان موسم جوش بهاره[M2]چمن پر سبزه صحرا لاله زاره
[B][M1]دمی فرصت غنیمت دان درین فصل[M2]که دنیای دنی بی اعتباره
[A]
[B][M1]غمم بیحد و دردم بی شماره[M2]فغان کاین درد مو درمان نداره
[B][M1]خداوندا ندونه ناصح مو[M2]که فریاد دلم بی‌اختیاره
[A]
[B][M1]دل مو بیتو زار و بی قراره[M2]بجز آزار مو کاری نداره
[B][M1]زند دستان بسر چون طفل بدخو[M2]بدرد هجرت اینش روزگاره
[A]
[B][M1]مو را ای دلبر مو با ته کاره[M2]وگرنه در جهان بسیار یاره
[B][M1]کجا پروای چون مو سوته دیری[M2]چو مو بلبل به گلزارت هزاره
[A]
[B][M1]زغم جان در تنم در گیر و داره[M2]سرم در رهن تیغ آبداره
[B][M1]ندارم اختیاری از چه جوشش[M2]دل مو تاب این سودا نداره
[A]
[B][M1]سرم بالین تنم بستر نداره[M2]دلم جز شوق ته در سر نداره
[B][M1]نهد دور از ته هر کس سر ببالین[M2]الهی سر ز بالین بر نداره
[A]
[B][M1]سر سرگشته‌ام سامان نداره[M2]دل خون گشته‌ام درمان نداره
[B][M1]به کافر مذهبی دل بسته دیرم[M2]که در هر مذهبی ایمان نداره
[A]
[B][M1]هر آن دلبر که چشم مست دیره[M2]هزاران دل چو ما پا بست دیره
[B][M1]میان عاشقان آن ماه سیما[M2]چو شعر مو بلند و پست دیره
[A]
[B][M1]دلم میل گل باغ ته دیره[M2]درون سینه‌ام داغ ته دیره
[B][M1]بشم آلاله زاران لاله چینم[M2]وینم آلاله هم داغ ته دیره
[A]
[B][M1]دلم میل گل روی ته دیره[M2]سرم سودای گیسوی ته دیره
[B][M1]اگر چشمم بماه نو کره میل[M2]نظر بر طاق ابروی ته دیره
[A]
[B][M1]سرم سودای گیسوی ته دیره[M2]دلم میل گل روی ته دیره
[B][M1]اگر چشمم بماه نو کره میل[M2]نظر بر طاق ابروی ته دیره
[A]
[B][M1]غمت در سینهٔ مو خانه دیره[M2]چو جغدی جای در ویرانه دیره
[B][M1]فلک هم در دل تنگم نهد باز[M2]هر آن انده که در انبانه دیره
[A]
[B][M1]مو که یارم سر یاری ندیره[M2]مو که دردم سبکباری ندیره
[B][M1]همه واجن که یارت خواب نازه[M2]چه خوابست اینکه بیداری ندیره
[A]
[B][M1]سحرگاهان که اشکم لاوه گیره[M2]زآهم هفت چرخ آلاوه گیره
[B][M1]چنان از دیده ریزم اشک خونین[M2]که گیتی سر بسر سیلابه گیره
[A]
[B][M1]دل مو غیرته دلبر نگیره[M2]بجای جوهری جوهر نگیره
[B][M1]دل مو سوته و مهر ته آذر[M2]نبی ناسوته آذر در نگیره
[A]
[B][M1]دل ارمهرت نورزه بر چه ارزه[M2]گل است آندل که مهر تو نورزه
[B][M1]گریبانی که از عشقت شود چاک[M2]بیک عالم گریبان وابیرزه
[A]
[B][M1]درخت غم بجانم کرده ریشه[M2]بدرگاه خدا نالم همیشه
[B][M1]رفیقان قدر یکدیگر بدانید[M2]اجل سنگست و آدم مثل شیشه
[A]
[B][M1]هزاران دل بغارت برده ویشه[M2]هزارانت دگر خون کرده ویشه
[B][M1]هزاران داغ ریش ار ویشم اشمرد[M2]هنو نشمرده از اشمرده ویشه
[A]
[B][M1]پریشان سنبلان پرتاب مکه[M2]خمارین نرگسان پرخواب مکه
[B][M1]براینی ته که دل از مابرینی[M2]برینه روزگار اشتاب مکه
[A]
[B][M1]به والله و به بالله و به تالله[M2]قسم بر آیهٔ نصر من الله
[B][M1]که دست از دامنت من بر ندارم[M2]اگر کشته شوم الحکم لله
[A]
[B][M1]درین بوم و برانم پرورش نه[M2]شوانم جا و روزانم خورش نه
[B][M1]سری دیرم که مغزی اندرو نه[M2]تنی دیرم که پروای سرش نه
[A]
[B][M1]دلی همچون دل نالان مو نه[M2]غمی همچون غم هجران مو نه
[B][M1]اگر دریا اگر ابر بهاران[M2]حریف دیدهٔ گریان مو نه
[A]
[B][M1]چو مو یک سوته دل پروانه‌ای نه[M2]بعالم همچو مو دیوانه‌ای نه
[B][M1]همه مارون و مورون لانه دیرن[M2]من دیوانه را ویرانه‌ایی نه
[A]
[B][M1]بدنیا مثل مو دل سوته‌ای نه[M2]بدرد سوز غم اندوته‌ای نه
[B][M1]چسان بندم ره سیل دو دیده[M2]که این زخم دلم لو سوته‌ای نه
[A]
[B][M1]به کس درد دل مو واتنی نه[M2]که سنگ از آسمون انداتنی نه
[B][M1]بمو واجن که ترک یار خود که[M2]کسیس یارم که ترکش واتنی نه
[A]
[B][M1]سحرگاهان فغان بلبلانه[M2]بیاد روی پر نور گلانه
[B][M1]ز آه مو فلک آخر خدرکه[M2]اثر در نالهٔ سوته دلانه
[A]
[B][M1]نوای ناله غم اندوته ذونه[M2]عیار قلب و خالص بوته ذونه
[B][M1]بیا سوته دلان با هم بنالیم[M2]که قدر سوته دل دل سوته ذونه
[A]
[B][M1]دلم از دست تو دایم غمینه[M2]ببالین خشتی و بستر زمینه
[B][M1]همین جرمم که مو ته دوست دیرم[M2]که هر کت دوست دیره حالش اینه
[A]
[B][M1]چه باغ است اینکه دارش آذرینه[M2]چه دشت است اینکه خونخوارش زمینه
[B][M1]مگر بوم و بر سنگین دلان است[M2]مگر صحرای عشق نازنینه
[A]
[B][M1]اگر شاهین بچرخ هشتمینه[M2]کند فریاد مرگ اندر کمینه
[B][M1]اگر صد سال در دنیا بمانی[M2]در آخر منزلت زیر زمینه
[A]
[B][M1]دیم یک عندلیب خوشنوائی[M2]که می‌نالید وقت صبحگاهی
[B][M1]بشاخ گلبنی با گل همی گفت[M2]که یارا بی وفایی بی وفائی
[A]
[B][M1]فلک در قصد آزارم چرائی[M2]گلم گر نیستی خارم چرائی
[B][M1]ته که باری ز دوشم بر نداری[M2]میان بار سربارم چرایی
[A]
[B][M1]سر راهت نشینم تا بیایی[M2]در شادی بروی ما گشایی
[B][M1]شود روزی بروز مو نشینی[M2]که تا وینی چه سخت بیوفائی
[A]
[B][M1]تو آری روز روشن را شب از پی[M2]شده کون و مکان از قدرتت حی
[B][M1]حقیقت بشنو از طاهر که گردید[M2]بیک کن خلقت هر دو جهان طی
[A]
[B][M1]ته کت نازنده چشمان سرمه سائی[M2]ته کت زیبنده بالا دلربایی
[B][M1]ته کت مشکین دو گیسو در قفائی[M2]بمو واجی که سرگردان چرائی
[A]
[B][M1]عزیزان از غم و درد جدایی[M2]به چشمانم نمانده روشنائی
[B][M1]بدرد غربت و هجرم گرفتار[M2]نه یار و همدمی نه آشنائی
[A]
[B][M1]به هر شام و سحر گریم بکوئی[M2]که جاری سازم از هر دیده جوئی
[B][M1]مو آن بی طالعم در باغ عالم[M2]که گل کارم بجایش خار روئی
[A]
[B][M1]ز کشت خاطرم جز غم نروئی[M2]ز باغم جز گل ماتم نروئی
[B][M1]ز صحرای دل بیحاصل مو[M2]گیاه ناامیدی هم نروئی
[A]
[B][M1]الهی دل بلا بی دل بلا بی[M2]گنه چشمان کره دل مبتلا بی
[B][M1]اگر چشمان نکردی دیده بانی[M2]چه داند دل که خوبان در کجابی
[A]
[B][M1]غم عالم نصیب جان ما بی[M2]بدور ما فراغت کیمیا بی
[B][M1]رسد آخر بدرمان درد هرکس[M2]دل ما بی که دردش بیدوا بی
[A]
[B][M1]وای آن روزی که قاضی مان خدا بی[M2]به میزان و صراطم ماجرا بی
[B][M1]بنوبت میروند پیر و جوانان[M2]وای آنساعت که نوبت زان ما بی
[A]
[B][M1]صفا هونم صفا هونم چه جابی[M2]که هر یاری گرفتم بیوفا بی
[B][M1]بشم یکسر بتازم تا به شیراز[M2]که در هر منزلی صد آشنا بی
[A]
[B][M1]عاشق آن به که دایم در بلا بی[M2]ایوب آسا به کرمان مبتلا بی
[B][M1]حسن آسا بدستش کاسهٔ زهر[M2]حسین آسا بدشت کربلا بی
[A]
[B][M1]بدام دلبری دل مبتلا بی[M2]که هجرانش بلا وصلش بلا بی
[B][M1]درین ویرانه دل جز خون ندیدم[M2]نه دل گویی که دشت کربلا بی
[A]
[B][M1]جهان بی‌وفا زندان ما بی[M2]گل غم قسمت دامان ما بی
[B][M1]غم یعقوب و محنت‌های ایوب[M2]همه گویا نصیب جان ما بی
[A]
[B][M1]بسوی باغ و بستان لاله وابی[M2]همه موها مثال ژاله وا بی
[B][M1]وگر سوی خراسان کاروان را[M2]رهانم مو سوی بنگاله وا بی
[A]
[B][M1]زمشک‌تر سیه‌تر سنبلت بی[M2]هزاران دل اسیر کاکلت بی
[B][M1]زآه و ناله تاثیری ندیدم[M2]زخارا سخت‌تر گویا دلت بی
[A]
[B][M1]بدریای غمت دل غوطه‌ور بی[M2]مرا داغ فراقت بر جگر بی
[B][M1]ز مژگان خدنگت خورده‌ام تیر[M2]که هر دم سوج دل زان بیشتر بی
[A]
[B][M1]مدامم دل براه و دیده تر بی[M2]شراب عیشم از خون جگر بی
[B][M1]ببویت زندگی یابم پس از مرگ[M2]ترا گر بر سر خاکم گذر بی
[A]
[B][M1]ز آهم هفت گردون پر شرر بی[M2]زمژگانم روان خون جگر بی
[B][M1]ته که هرگز دلت از غم نسوجه[M2]کجا از سوته دیلانت خبر بی
[A]
[B][M1]خوشا آندل که از خود بیخبر بی[M2]ندونه در سفر یا در حضر بی
[B][M1]بکوه و دشت و صحرا همچو مجنون[M2]پی لیلی دوان با چشم تر بی
[A]
[B][M1]شبم از روز و روز از شو بتر بی[M2]دل آشفته‌ام زیر و زبر بی
[B][M1]شو و روز از فراقت نالهٔ مو[M2]چو آه سوته جانان پر شرر بی
[A]
[B][M1]چه خوش بی‌مهربانی هر دو سر بی[M2]که یکسر مهربانی دردسر بی
[B][M1]اگر مجنون دل شوریده‌ای داشت[M2]دل لیلی از آن شوریده تر بی
[A]
[B][M1]مدامم دل پر از خون جگر بی[M2]چو شمع آتش بجان و دیده تر بی
[B][M1]نشینم بر سر راهت شو و روز[M2]که تا روزی ترا بر مو گذر بی
[A]
[B][M1]دل از دست غمت زیر و زبر بی[M2]بچشمان اشکم از خون جگر بی
[B][M1]هران یاری چو مو پرناز دیره[M2]دلش پر غصه جانش پر شرر بی
[A]
[B][M1]هر آن باغی که نخلش سر بدر بی[M2]مدامش باغبون خونین جگر بی
[B][M1]بباید کندنش از بیخ و از بن[M2]اگر بارش همه لعل و گهر بی
[A]
[B][M1]شوم از شام یلدا تیره‌تر بی[M2]درد دلم ز بودردا بتر بی
[B][M1]همه دردا رسن آخر بدرمون[M2]درمان درد ما خود بی اثر بی
[A]
[B][M1]دل تو کی ز حالم با خبر بی[M2]کجا رحمت باین خونین جگر بی
[B][M1]تو که خونین جگر هرگز نبودی[M2]کی از خونین جگرها با خبر بی
[A]
[B][M1]خوشا آندل که از غم بهره‌ور بی[M2]بر آندل وای کز غم بی‌خبر بی
[B][M1]ته که هرگز نسوته دیلت از غم[M2]کجا از سوته دیلانت خبر بی
[A]
[B][M1]هر آنکس مال و جاهش بیشتر بی[M2]دلش از درد دنیا ریشتر بی
[B][M1]اگر بر سر نهی چون خسروان تاج[M2]به شیرین جانت آخر نیشتر بی
[A]
[B][M1]هر آنکس با تو قربش بیشتر بی[M2]دلش از درد هجران ریشتر بی
[B][M1]اگر یکبار چشمانت بوینم[M2]بجانم صد هزاران نیشتر بی
[A]
[B][M1]خور آئین چهره‌ات افروته‌تر بی[M2]بجانم تیر عشقت دوته‌تر بی
[B][M1]چرا خال رخت دونی سیاهه[M2]هر آن نزدیک خور بی سوته‌تر بی
[A]
[B][M1]زخور این چهره‌ات افروته‌تر بی[M2]تیر عشقت بجانم روته‌تر بی
[B][M1]مرا اختر بود خال سیاهت[M2]ز مو یارا که اختر سوته‌تر بی
[A]
[B][M1]چه خوش بی وصلت ای مه امشبک بی[M2]مرا وصل تو آرام دلک بی
[B][M1]زمهرت ای مه شیرین چالاک[M2]مدامم دست حسرت بر سرک بی
[A]
[B][M1]دلا راهت پر از خار و خسک بی[M2]گذرگاه تو بر اوج فلک بی
[B][M1]شب تار و بیابان دور منزل[M2]خوشا آنکس که بارش کمترک بی
[A]
[B][M1]شب تار و بیابان پرورک بی[M2]در این ره روشنایی کمترک بی
[B][M1]گر از دستت برآید پوست از تن[M2]بیفکن تا که بارت کمترک بی
[A]
[B][M1]دلا راه تو پر خار و خسک بی[M2]درین ره روشنایی کمترک بی
[B][M1]گر از دستت بر آید پوست از تن[M2]بیفکن تا که بارت کمترک بی
[A]
[B][M1]زشورانگیزی چرخ و فلک بی[M2]که دایم چشم بختم پر نمک بی
[B][M1]دمادم دود آهم تا سما بی[M2]پیاپی سیل اشکم تا سمک بی
[A]
[B][M1]دلم بلبل صفت حیران گل بی[M2]درونم چون درخت پی بگل بی
[B][M1]خونابه بار دیرم ارغوان وار[M2]درخت نهله بارش خون دل بی
[A]
[B][M1]قدم دایم ز بار غصه خم بی[M2]چو مو محنت کشی در دهر کم بی
[B][M1]مو هرگز از غم آزادی ندیرم[M2]دل بی طالع مو کوه غم بی
[A]
[B][M1]قدم دایم زبار غصه خم بی[M2]چو مو خونین دلی در دهر کم بی
[B][M1]زغم یکدم مو آزادی ندیرم[M2]دل بیچارهٔ مو کوه غم بی
[A]
[B][M1]به لامردم مکان دلبرم بی[M2]سخنهای خوشش تاج سرم بی
[B][M1]اگر شاهم ببخشد ملک شیراز[M2]همان بهتر که دلبر در برم بی
[A]
[B][M1]نپنداری که زندان خوشترم بی[M2]سرم بو گوی میدان خوشترم بی
[B][M1]چو گلخن تار و تاریکه به چشمم[M2]گلستان بی ته زندان خوشترم بی
[A]
[B][M1]گر آن نامهربانم مهربان بی[M2]چرا از دیدگانم خون روان بی
[B][M1]اگر دلبر بمو دلدار می‌بو[M2]چرا در تن مرا نه دل نه جان بی
[A]
[B][M1]دلم از سوز عشق آتش بجان بی[M2]بکامم زهر از آن شکر دهان بی
[B][M1]همان دستان که با ته بی بگردن[M2]کنونم چون مگس بر سر زنان بی
[A]
[B][M1]جهان خوان و خلایق میهمان بی[M2]گل امروز مو فردا خزان بی
[B][M1]سیه چالی که نامش را نهند گور[M2]بما واجن که اینت خانمان بی
[A]
[B][M1]خدایی که مکانش لامکان بی[M2]صفابخش جمال گلرخان بی
[B][M1]پدید آرندهٔ روز و شب و خلق[M2]که بر هر بنده او روزی رسان بی
[A]
[B][M1]هزاران لاله و گل در جهان بی[M2]همه زیبا به چشم دیگران بی
[B][M1]آلالهٔ مو به زیبایی درین باغ[M2]سرافراز همه آلالیان بی
[A]
[B][M1]ز بیداد فلک یارون امان بی[M2]امان جستن روز آخرزمان بی
[B][M1]اگر پاره کرم یخه بجا بو[M2]که وامو آسمان پرسرگران بی
[A]
[B][M1]سخن از هر چه واجم واتشان بی[M2]حدیث از بیش و از کم واتشان بی
[B][M1]بدریا گر روم گوهر بر آرم[M2]هر آن گوهر که وینم واتشان بی
[A]
[B][M1]خوشا آنانکه الله یارشان بی[M2]بحمد و قل هو الله کارشان بی
[B][M1]خوشا آنانکه دایم در نمازند[M2]بهشت جاودان بازارشان بی
[A]
[B][M1]چه واجم هر چه واجم واته‌شان بی[M2]سخن از بیش و از کم واته‌شان بی
[B][M1]بدریا مو شدم گوهر برآرم[M2]هر آن گوهر که دیدم واته‌شان بی
[A]
[B][M1]سیه بختم که بختم واژگون بی[M2]سیه روجم که روجم سرنگون بی
[B][M1]شدم آوارهٔ کوی محبت[M2]زدست دل که یارب غرق خون بی
[A]
[B][M1]من آن شمعم که اشکم آتشین بی[M2]که هر سوته دلی حالش همین بی
[B][M1]همه شب گریم و نالم همه روز[M2]بیته شامم چنان روزم چنین بی
[A]
[B][M1]زدست عشق هر شو حالم این بی[M2]سریرم خشت و بالینم زمین بی
[B][M1]خوشم این بی که موته دوست دیرم[M2]هر آن ته دوست داره حالش این بی
[A]
[B][M1]دو چشمانت پیالهٔ پر ز می بی[M2]خراج ابروانت ملک ری بی
[B][M1]همی وعده کری امروز و فردا[M2]نمیدانم که فردای تو کی بی
[A]
[B][M1]گلان فصل بهاران هفته‌ای بی[M2]زمان وصل یاران هفته‌ای بی
[B][M1]غنیمت دان وصال لاله رویان[M2]که گل در لاله زاران هفته‌ای بی
[A]
[B][M1]الاله کوهساران هفته ای بی[M2]بنفشه جو کناران هفته‌ای بی
[B][M1]منادی میکره شهرو به شهرو[M2]وفای گلعذاران هفته‌ای بی
[A]
[B][M1]بهار آیو به هر شاخی گلی بی[M2]بهر لاله هزاران بلبلی بی
[B][M1]بهر مرزی نیارم پا نهادن[M2]مبو کز مو بتر سوز دلی بی
[A]
[B][M1]همه دل ز آتش غم سوتنی بی[M2]بهرجان سوز هجر افروتنی بی
[B][M1]که از دست اجل بر تن قبائی[M2]اگر شاه و گدائی دوتنی بی
[A]
[B][M1]بدنیای دنی کی ماندنی بی[M2]که دامان بر جهان افشاندنی بی
[B][M1]همی لا تقنطوا خوانی عزیزا[M2]دلا یا ویلنا هم خواندنی بی
[A]
[B][M1]یقینم حاصله که هرزه گردی[M2]ازین گردش که داری برنگردی
[B][M1]بروی مو ببستی هر رهی را[M2]بدین عادت که داری کی ته مردی
[A]
[B][M1]مو را نه فکر سودایی نه سودی[M2]نه در دل فکر بهبودی نه بودی
[B][M1]نخواهم جو کنار و چشمه سارون[M2]که هر چشمم هزارون زنده رودی
[A]
[B][M1]اگر دردم یکی بودی چه بودی[M2]وگر غم اندکی بودی چه بودی
[B][M1]به بالینم طبیبی یا حبیبی[M2]ازین هر دو یکی بودی چه بودی
[A]
[B][M1]از آن روزیکه ما را آفریدی[M2]بغیر از معصیت چیزی ندیدی
[B][M1]خداوندا بحق هشت و چارت[M2]ز ما بگذر شتر دیدی ندیدی
[A]
[B][M1]بمو واجی چرا ته بیقراری[M2]چو گل پروردهٔ باد بهاری
[B][M1]چرا گردی بکوه و دشت و صحرا[M2]بجان او ندارم اختیاری
[A]
[B][M1]همه روزم فغان و بیقراری[M2]شوان بیداری و فریاد و زاری
[B][M1]بمو سوجه دل هر دور و نزدیک[M2]ته از سنگین دلی پروا نداری
[A]
[B][M1]خدایا دل ز مو بستان بزاری[M2]نمی‌آید ز مو بیمار داری
[B][M1]نمیدونم لب لعلش به خونم[M2]چرا تشنه است با این آبداری
[A]
[B][M1]مرا دیوانه و شیدا ته دیری[M2]مرا سرگشته و رسوا ته دیری
[B][M1]نمیدونم دلم دارد کجا جای[M2]همیدونم که دردی جا ته دیری
[A]
[B][M1]نگارینا دل و جانم ته دیری[M2]همه پیدا و پنهانم ته دیری
[B][M1]نمیدانم که این درد از که دیرم[M2]همیدانم که درمانم ته دیری
[A]
[B][M1]مسلسل زلف بر رخ ریته دیری[M2]گل و سنبل بهم آمیته دیری
[B][M1]پریشان چون کری زلف دو تا را[M2]بهر تاری دلی آویته دیری
[A]
[B][M1]برویت از حیا خوی ریته دیری[M2]دو ابرویت بناز آمیته دیری
[B][M1]به سحر دیده در چاه زنخدان[M2]بسی هاروت دل آویته دیری
[A]
[B][M1]سمن زلفا بری چون لاله دیری[M2]ز نرگس ناز در دنباله دیری
[B][M1]از آن رو سه بمهرم بر نیاری[M2]که در سرناز چندین ساله دیری
[A]
[B][M1]غم اندر سینهٔ مو خانه دیری[M2]چو ویرانه که بوم آشانه دیری
[B][M1]فلک اندر دل مسکین مو نه[M2]ازین غم هرچه در انبانه دیری
[A]
[B][M1]کشیمان ار بزاری از که ترسی[M2]برانی گر بخواری از که ترسی
[B][M1]مو با این نیمه دل از کس نترسم[M2]دو عالم دل ته داری از که ترسی
[A]
[B][M1]کشم آهی که گردون پر شرر شی[M2]دل دیوانه‌ام دیوانه‌تر شی
[B][M1]بترس از برق آه سوته دیلان[M2]که آه سوته دیلان کارگر شی
[A]
[B][M1]دل دیوانه‌ام دیوانه‌تر شی[M2]خرابه خانه‌ام ویرانه‌تر شی
[B][M1]کشم آهی که گردون را بسوجم[M2]که آه سوته دیلان کارگر شی
[A]
[B][M1]الهی ای فلک چون مو زبون شی[M2]دلت همچون دل مو غرق خون شی
[B][M1]اگر یک لحظه ام بی غم بوینی[M2]یقین دانم کزین غم سرنگون شی
[A]
[B][M1]دل بی عشق را افسردن اولی[M2]هر که دردی نداره مردن اولی
[B][M1]تنی که نیست ثابت در ره عشق[M2]ذره ذره به آتش سوتن اولی
[A]
[B][M1]در اشکم بدامان ریته اولی[M2]خون دلم ز چشمان ریته اولی
[B][M1]بکس حرفی ز جورت وانواجم[M2]که حرف جور پنهان ریته اولی
[A]
[B][M1]دل ار عشقت نداره مرده اولی[M2]روان بی درد عشق افسرده اولی
[B][M1]سحر بلبل زند در گلشن آواز[M2]که گل بی عشق حق پژمرده اولی
[A]
[B][M1]اگر دل دلبری دلبر کدامی[M2]وگر دلبر دلی دل را چه نامی
[B][M1]دل و دلبر بهم آمیته وینم[M2]ندانم دل که و دلبر کدامی
[A]
[B][M1]کسیکه ره بفریادم برد نی[M2]خبر بر سرو آزادم برد نی
[B][M1]همه خوبان عالم جمع گردند[M2]کسیکه یادت از یادم برد نی
[A]
[B][M1]شبی ناید ز اشکم دیده تر نی[M2]سرشکم جاری از خون جگر نی
[B][M1]شو و روجم رود با نالهٔ زار[M2]ته را از حال زار مو خبر نی
[A]
[B][M1]دل شاد از دل زارش خبر نی[M2]تن سالم زبیمارش خبر نی
[B][M1]نه تقصیره که این رسم قدیمه[M2]که آزاد از گرفتارش خبر نی
[A]
[B][M1]ته که دور از منی دل در برم نی[M2]هوایی غیر وصلت در سرم نی
[B][M1]بجانت دلبرا کز هر دو عالم[M2]تمنای دگر جز دلبرم نی
[A]
[B][M1]دلی چون مو بغم اندوته ای نی[M2]زری چون جان مو در بوته‌ای نی
[B][M1]بجز شمعم ببالین همدمی نه[M2]که یار سوته دل جز سوته‌ای نی
[A]
[B][M1]زدل مهر تو ای مه رفتنی نی[M2]غم عشقت بهر کس گفتنی نی
[B][M1]ولیکن شعله مهر و محبت[M2]میان مردمان بنهفتنی نی
[A]
[B][M1]مو آن باز سفیدم همدانی[M2]لانه در کوه دارم سایبانی
[B][M1]به بال خود پرم کوهان به کوهان[M2]به چنگ خود کرم نخجیر بانی
[A]
[B][M1]گرم خوانی ورم رانی ته دانی[M2]گرم درتش بسوزانی ته دانی
[B][M1]ورم بر سر زنی الوند و میمند[M2]همی واجم خدا جانی ته دانی
[A]
[B][M1]هر آن کالوند دامان مو نشانی[M2]دامان از هر دو عالم در کشانی
[B][M1]اشک خونین پاشم از راه الوند[M2]تا که دلبر بپایش برفشانی
[A]
[B][M1]بیته یکدم دلم خرم نمانی[M2]اگر رویت بوینم غم نمانی
[B][M1]اگر درد دلم قسمت نمایند[M2]دلی بی غم درین عالم نمانی
[A]
[B][M1]من دل سوته را لایق ندونی[M2]که در دیوان عشاقت بخونی
[B][M1]هزارون بارم از خونی ببو کم[M2]ز تو زیرا که بحر بیکرونی
[A]
[B][M1]بمیرم تا ته چشم‌تر نبینی[M2]شرار آه پر آذر نبینی
[B][M1]چنانم آتش عشقت بسوجه[M2]که از مو مشت خاکستر نبینی
[A]
[B][M1]به قبرستان گذر کردم صباحی[M2]شنیدم ناله و افغان و آهی
[B][M1]شنیدم کله‌ای با خاک می‌گفت[M2]که این دنیا نمی‌ارزد بکاهی
[A]
[B][M1]بنادانی گرفتم کوره راهی[M2]ندانستم که می‌افتم بچاهی
[B][M1]بدل گفتم رفیقی تا به منزل[M2]ندانستم رفیق نیمه راهی
[A]
[B][M1]ته که خورشید اوج دلربایی[M2]چنین بیرحم و سنگین دل چرایی
[B][M1]به اول آنهمه مهر و محبت[M2]به آخر راه و رسم بی وفایی
[A]
[B][M1]نگار تازه خیز ما کجایی[M2]بچشمان سرمه ریز ما کجایی
[B][M1]نفس بر سینهٔ طاهر رسیده[M2]دم رفتن عزیز ما کجایی
[A]
[B][M1]ته که نوشم نه‌ای نیشم چرایی[M2]ته که یارم نه‌ای پیشم چرایی
[B][M1]ته که مرهم نه‌ای بر داغ ریشم[M2]نمک پاش دل ریشم چرایی
[A]
[B][M1]ز دل بیرون نبجتم ناله نایی[M2]ز مژگان تر مو ژاله نایی
[B][M1]شوی نایه که مو خوابت بوینم[M2]به بخت مو به چشم لاله نایی
[A]
[B][M1]عزیزون از غم و درد جدایی[M2]به چشمونم نمانده روشنایی
[B][M1]گرفتارم بدام غربت و درد[M2]نه یار و همدمی نه آشنائیی
[A]
[B][M1]پی مرگ نکویان گل نرویی[M2]دگر رویی نه رنگش بی نه بویی
[B][M1]ز خود رو هیچ حاصل برنخیزد[M2]بجز بدنامی و بی‌آبرویی
[A]
[B][M1]مو احوالم خرابه گر تو جویی[M2]جگر بندم کبابه گر تو جویی
[B][M1]ته که رفتی و یار نو گرفتی[M2]قیامت هم حسابه گر تو جویی
[A]
[B][M1]به جز این مو ندارم آرزویی[M2]که باشد همدم مو لاله‌رویی
[B][M1]اگر درد دلم واجم به کوهان[M2]دگر در کوهساران گل نرویی
[END]