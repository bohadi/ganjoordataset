[START][A]
[B][M1]الهی کمال الهی توراست
[M2]جمال جهان پادشاهی توراست
[B][M1]جمال تو از وسع بینش برون
[M2]کمال از حد آفرینش فزون
[B][M1]بلندی و پستی نخوانم تو را
[M2]مقید به اینها ندانم تو را
[B][M1]نه تنها بلندی و پستی تویی
[M2]که هستی ده هست و هستی تویی
[B][M1]تویی جمله و غیر تو هیچ نیست
[M2]درین نکته یک مو خم و پیچ نیست
[B][M1]چو بیرونی از عقل و وهم و قیاس
[M2]تو را چون شناسم من ناشناس
[B][M1]وز آن رو که پیدا و پنهان تویی
[M2]به هر چه افتدم چشم دل آن تویی
[B][M1]جهان نیست جز ساده وش نامه ای
[M2]بر او صنع تو حرفکش خامه ای
[B][M1]خرد هست ازان نامه حرف نخست
[M2]که دیباچه نامه زان شد درست
[B][M1]بود آخرین حرف ازان آدمی
[M2]بر او ختم شد منصب خاتمی
[B][M1]ز آغاز این نامه تا ختم کار
[M2]گر آرد یکی نامجو در شمار
[B][M1]همه دفتر فضل و انعام توست
[M2]مفصل شده نسخه نام توست
[B][M1]نگویم که نامت هزار و یکیست
[M2]که با آن هزاران هزار اندکیست
[B][M1]بهشت است منزلگه زیرکی
[M2]که کوشد در احصای صد کم یکی
[B][M1]بجنبان بدین سبحه انگشت من
[M2]وزآن مهره گردان قوی پشت من
[B][M1]بود در رهت سبحه خوانی سپهر
[M2]که گردد از مهره سان ماه و مهر
[B][M1]به تسبیح خوانی تو می خوانیش
[M2]از آنست این مهره گردانیش
[B][M1]طبایع که با یکدگر جنگی اند
[M2]ز تدبیر تو رو به یکرنگی اند
[B][M1]ز توست آب با آتش آمیخته
[M2]ز تو خاک در باد آویخته
[B][M1]شد از صلح ایشان درین کهنه دیر
[M2]بسی خیر ظاهر که الصح خیر
[B][M1]ازان صلح کانها پر از گوهر است
[M2]زمین پر درختان بار آور است
[B][M1]وز آنست در جانور زندگی
[M2]پس از زندگی وصف پایندگی
[B][M1]وز آنست در آدمی دین و داد
[M2]ز دانش به هر کار بند و گشاد
[B][M1]تویی کز تو کس را نباشد گزیر
[M2]در افتادگی ها تویی دستگیر
[B][M1]ندارم ز کس دستگیری هوس
[M2]ز دست تو می آید این کار و بس
[B][M1]ز تو گر فزایش و گر کاهش است
[M2]نه چون فیض خورشید بی خواهش است
[B][M1]بدانی و خواهی و آنگه کنی
[M2]به قانون حکمت به آن ره کنی
[B][M1]عبث را درین کارگه راه نیست
[M2]ولی هر سر از هر سر آگاه نیست
[B][M1]به ما اختیاری که دادی به کار
[M2]ندادی در آن اختیار اختیار
[B][M1]چو سر رشته کار در دست توست
[M2]کننده به هر کار پابست توست
[B][M1]سزد گر ز حیرت برآریم دم
[M2]چو مختار باشیم و مجبور هم
[B][M1]فلک با همه صیت و طاق و طرنب
[M2]نجنبد ز جا تا نگویی بجنب
[B][M1]اگر بی تو موری بجنبد ز جای
[M2]در آن جنبش او هم بود یک خدای
[B][M1]ز شرکت زند در جهان خواجه دم
[M2]وگر خود شریک است در یک درم
[B][M1]بدین عوی آن کو کشد سر ز راه
[M2]دو شاخش نهد شحنه لااله
[B][M1]نشسته ست در طبع هر زیرکی
[M2]که دارد دو گیتی مؤثر یکی
[B][M1]یکی جوی جامی دو جویی مکن
[M2]به میدان وحدت دو گویی مکن
[B][M1]یکی اصل جمعیت و زندگیست
[M2]دویی تخم مرگ و پراکندگیست
[A]
[B][M1]کرم گسترا عاجز و مضطرم
[M2]بگستر سحاب کرم بر سرم
[B][M1]به عجز و ضعیفی و پیریم بین
[M2]ز اسباب قوت فقیریم بین
[B][M1]نه دستی که کاری برآید ازو
[M2]نه پایی که راهی گشاید ازو
[B][M1]به بخشایش و لطف دستی گشای
[M2]ببخشا بر این پیر بی دست و پای
[B][M1]جوانی که با دل سیاهی گذشت
[M2]به موی سیه در تباهی گذشت
[B][M1]سیه مویی از من چو برتافت روی
[M2]تو نیز از دل من سیاهی بشوی
[B][M1]چو شد مویم از نور پیری سفید
[M2]مگردان ز نور خودم ناامید
[B][M1]دلم را که آمد سیاهی پسند
[M2]ز «نور علی نور» کن بهره مند
[B][M1]سیاهی دل شد مرا تو به توی
[M2]به دل رفت گویی سیاهی ز مو
[B][M1]بسی در دل این آرزو آیدم
[M2]که از دل سیاهی به مو آیدم
[B][M1]ز موی سفید خودم در حجاب
[M2]کنم از سواد دل آن را خضاب
[B][M1]گرفتم که از دل شود مو سیاه
[M2]چگونه کنم راست پشت دوتاه
[B][M1]چنان مانده ام در نماز خضوع
[M2]که نایم دگر با قیام از رکوع
[B][M1]زمانه کمان وار پشتم شکست
[M2]ز تا سرکشم بر آن چله بست
[B][M1]کنون می کشم زین کمان تیر آه
[M2]هدف می کنم سینه مهر و ماه
[B][M1]چه حاصل ازین تیر گردون گذر
[M2]چو هرگز نشد صید کامی شکار
[B][M1]نیندازم آن را ز شست هوس
[M2]غرض چیست از آنم تو دانی و بس
[B][M1]نخواهم ز تو خلعت خسروی
[M2]کزان گرددم پشت دولت قوی
[B][M1]نخواهم ز تو علم و فضل و هنر
[M2]کز افضال و احسان شوم بهره ور
[B][M1]نخواهم ز تو شغل اهل صلاح
[M2]کزان گرددم حور و جنت مباح
[B][M1]دلی خواهم از تو پر از درد و داغ
[M2]کش از غیر درد تو باشد فراغ
[B][M1]دلی خواهم آزاده از تاب و پیچ
[M2]در او غیر یاد تو نگذشته هیچ
[B][M1]دلی خواهم از هر غم و درد پاک
[M2]زاندوه نایاب تو دردناک
[B][M1]که تا کنج نابود منزل کنم
[M2]ز عالم همه رو در آن دل کنم
[B][M1]کنم نیست نقش کم و بیش را
[M2]در آن نیستی گم کنم خویش را
[B][M1]کشم سر به جلباب گم بودگی
[M2]ز گم بودگی یابم آسودگی
[B][M1]چو ماهی شوم غرق دریای ژرف
[M2]زبان را فرو بندم از صوت و حرف
[B][M1]برم ره به جایی سخن مختصر
[M2]که باشم ز نوی و کهن بی خبر
[B][M1]تو بینی به من خویشتن را نه من
[M2]تو گویی به من این سخن را نه من
[B][M1]نیایم دگر باز ازان نیستی
[M2]شوم مخزن راز ازان نیستی
[B][M1]بدین پایه جامی کسی یافت دست
[M2]که در بند هستی نشد پای بست
[B][M1]ز ناقص فروغان نظر برگرفت
[M2]فروغ از چراغ پیمبر گرفت
[A]
[B][M1]سر سروران تاج آزادگان
[M2]سپهدار خیل فرستادگان
[B][M1]مه ابطحی نیر یثربی
[M2]کش آن مشرقی گرد و این مغربی
[B][M1]به حکم شریعت طریقت اساس
[M2]به نور طریقت حقیقت شناس
[B][M1]جهان را مطاع و خدا را مطیع
[M2]اسیران روز جزا را شفیع
[B][M1]محمد که شمع ازل نور اوست
[M2]قلم اولین حرف منشور اوست
[B][M1]در گنج هستی به او باز شد
[M2]دلش مخزن گوهر راز شد
[B][M1]خرد تشنه فیض تعلیم او
[M2]ترشح کش از چشمه میم او
[B][M1]چو شد شمع این سبز قندیل را
[M2]به پروانگی خواند جبریل را
[B][M1]به کف داد دارای عرش مجید
[M2]ز انگشت تسبیح خوانش کلید
[B][M1]بدان قفل از حقه مه گشاد
[M2]ز اعجاز رخشان گهر جلوه داد
[B][M1]شب کفر تاریک چون پر زاغ
[M2]برافروخت زان گوهر شبچراغ
[B][M1]همی کرد در کشور محرمی
[M2]نبوت سلیمان او خاتمی
[B][M1]چو خاتم درین طاق فیروزه رنگ
[M2]ازان بسته می داشت بر سینه سنگ
[B][M1]به ختمیت آن دم که شد متصف
[M2]ازان خاتمش بود مهر کتف
[B][M1]چو خاتم که گیرد به دندان نگین
[M2]شدش سنگ اعدا به دندان قرین
[B][M1]چون آن سنگ شد با سهیلش رفیق
[M2]ز عکسش برآورد رنگ عقیق
[B][M1]گر از لعل گویای او سبحه ران
[M2]نشد چون شد اندر کفش سبحه خوان
[B][M1]ببین آن لب معجز آهنگ را
[M2]که چون سبحه خوان می کند سنگ را
[B][M1]تن پاکش از ظلمت سایه دور
[M2]زمین از فروغ رخش غرق نور
[B][M1]دریغ آمدش سایه از فرش خاک
[M2]ازان سایه انداخت بر عرش پاک
[B][M1]گذشت از سپهر برین پایه اش
[M2]که تا عرش آساید از سایه اش
[A]
[B][M1]شبی کز شرف غیرت روز بود
[M2]کواکب در او گیتی افروز بود
[B][M1]تو گویی درین گنبد دلفروز
[M2]ز مشکین مشبک همی تافت روز
[B][M1]همه روشنان دیده در هم زده
[M2]شهب میل در دیده غم زده
[B][M1]رسید از سر سدره روح الامین
[M2]رسانید ز اوج فلک بر زمین
[B][M1]براقی به جستن چو رخشنده برق
[M2]یکی شعله از نور پا تا به فرق
[B][M1]چو آهوی چین بی خطا پیکری
[M2]چو طاووس فردوس جولانگی
[B][M1]تذروی رسیده ز باغ بهشت
[M2]فروزنده تر از چراغ بهشت
[B][M1]ز روشن بریشم مشعر تنش
[M2]ز مشک سیه زیور گردنش
[B][M1]مدور سرینی معنبر دمی
[M2]برون از حد وصف پا و سمی
[B][M1]ز بی داغیش بر دل ماه داغ
[M2]چو کافور با چشم او پر زاغ
[B][M1]چو سوسن درین بوستان تیز گوش
[M2]طلسمی عجب بر سر گنج هوش
[B][M1]چو رخش خرد بر فلک خوش خرام
[M2]چو تیر نظر بر زمین تیز گام
[B][M1]نبودی ز همواری گام او
[M2]ز جنبش رهی تا به آرام او
[B][M1]چو کشتی شدی رفتنش آشکار
[M2]ز تغییر وضع یمین و یسار
[B][M1]به همراهیش گر زدی تیر کس
[M2]فتادی به فرسنگ ازو تیر پس
[B][M1]پیمبر بر آن بارگی شد سوار
[M2]چو برگ سمن بر نسیم بهار
[B][M1]عنان عزیمت ز بطحا بتافت
[M2]به یکدم ز بطحا به اقصی شتافت
[B][M1]ز اقصی علم سوی بالا کشید
[M2]سراپرده بر چرخ والا کشید
[B][M1]براقش قدم بر سر ماه زد
[M2]پی مقدمش ماه خرگاه زد
[B][M1]عطارد ز وی جز عطا کد نکرد
[M2]به رویش سئوال عطا رد نکرد
[B][M1]به یمنش ز خط خطا باز رست
[M2]ورق را قلم زد قلم را شکست
[B][M1]ز تار طرب زهره بگسست چنگ
[M2]که بر مطربان عیش ازو گشت تنگ
[B][M1]بر آمد به گردون چو مه بی نقاب
[M2]فرو شد ز شرمش به خود آفتاب
[B][M1]پی صید بهرام مشکین کمند
[M2]چو انداخت چون گورش آمد به بند
[B][M1]به هر بنده دیدش کرم گستری
[M2]بدو بایع خویش شد مشتری
[B][M1]زحل با علوش ز صدر جلال
[M2]چو ماه نو آمد به صف نعال
[B][M1]ثوابت فتادند خوار و دژم
[M2]به راهش چو افشانده مشتی درم
[B][M1]ز هر نقش لوح نهم ساده شد
[M2]پی حرف تعلیمش آماده شد
[B][M1]چو گرد از پی مفرش آب و گل
[M2]بساط سماطی «کطی السجل »
[B][M1]ز حد جهت پای بیرون نهاد
[M2]قدم از حد هر کس افزون نهاد
[B][M1]بدید آنچه موسی بجست و ندید
[M2]شنید آنچه موسی چنان کم شنید
[B][M1]دل پاک او مخزن راز گشت
[M2]فقیر آمد اما غنی بازگشت
[B][M1]ازین بام نه پایه آمد فرود
[M2]به گوهر گرانمایه آمد فرود
[B][M1]نثاری که بر فرق اصحاب ریخت
[M2]ز درج دو لب گوهر ناب ریخت
[B][M1]ازان گوهر افشان توانگر شدند
[M2]توانگر چه، کانهای گوهر شدند
[B][M1]به تخصیص آنان که بی تخت و تاج
[M2]گرفتند از تاجداران خراج
[B][M1]یکی «ثانی اثنین » در کنج غار
[M2]که چون مار شد ناوک جان شکار
[B][M1]تن خود سپر کرد بی ترس و باک
[M2]که زخمی نیاید بر آن جان پاک
[B][M1]دوم آنکه از سکه عدل اوست
[M2]کزین گونه دینار دین سرخ روست
[B][M1]سیم شرمگینی که شد بی قصور
[M2]ز شمع نبوت نصیبش دو نور
[B][M1]چهارم که آن ابر دریا نثار
[M2]نم او کرم برق او ذوالفقار
[B][M1]چو عنصر چهارند و زیشان به پای
[M2]تو را قالب دین درین تنگنای
[B][M1]ره اعتدال ار نداری نگاه
[M2]میانشان شود قالب دین تباه
[B][M1]چو هر سفله بی اعتدالی مکن
[M2]دل از مهر این چار خالی مکن
[B][M1]شو از مهر دل خوشه چین همه
[M2]که کین یکی هست کین همه
[B][M1]مزن طعن انکار بر کارشان
[M2]چو جامی به جان دوست می دارشان
[B][M1]بود روز تنهایی و بی کسی
[M2]بدین دوستداری به جایی رسی
[A]
[B][M1]به فیض ازل هر که را همرهیست
[M2]دل روشنش هم پر و هم تهیست
[B][M1]پر از چیست از جذب پیران راه
[M2]تهی از چه زآویزش مال و جاه
[B][M1]خوش آن سر که پا سوی پیران نهاد
[M2]کف اندر کف دستگیران نهاد
[B][M1]کم نقش صورت پسندان گرفت
[M2]دل ساده از نقشبندان گرفت
[B][M1]شد از نقش صورت پرستی تهی
[M2]ز اشراق نور عبیداللهی
[B][M1]ندادم سخن را ز القاب رنگ
[M2]که می دارد این نام از القاب ننگ
[B][M1]ازین نام دل را به سری ره است
[M2]که تقریر القاب ازان کوته است
[B][M1]ازان محو در بی نشانی شود
[M2]وز این لوح کلک معانی شود
[B][M1]به هر جا کشد بی نشانی علم
[M2]نشان کی تواند زد آنجا قدم
[B][M1]ایا محو گشته نشان ها ز تو
[M2]پر از نور دل ها و جان ها ز تو
[B][M1]به چشم ار نه ناظر به نور توام
[M2]چو بستم نظر در حضور توام
[B][M1]چو خورشید از دور نوری ببخش
[M2]مرا غایت از من حضوری ببخش
[B][M1]تو را هست دست تصرف دراز
[M2]مگیر از سر غایبان دست باز
[B][M1]مرا دست همت به فتراک توست
[M2]سرم گر به گردون رسد خاک توست
[B][M1]به فتراک خود صیدوارم ببند
[M2]وز آن حلقه گردان مرا سر بلند
[B][M1]ز طوق تو سر درنیارم به کس
[M2]به عالم همین طوقداریم بس
[B][M1]چو شد طوق گردن مرا شوق تو
[M2]ببین شوقم ای من سگ طوق تو
[B][M1]مسوز ای درت قبله عشاق را
[M2]به حرمان اسیران مشتاق را
[B][M1]ز دیوان فقرم طرازی فرست
[M2]ز لوح فنا حرف رازی فرست
[B][M1]کزان حرف بازار تیزی کنم
[M2]ز لب گوهر راز ریزی کنم
[B][M1]به شکرت شوم مرغ شکر شکن
[M2]به هر حلقه گوش گوهرفکن
[B][M1]نهالی ز آب و گلم خاسته ست
[M2]کزو باغ طبع من آراسته ست
[B][M1]نهال نه طفلی نو آورده ای
[M2]به شیر ولای تو پرورده ای
[B][M1]یکی شب به خواب آنچنان دیدمش
[M2]که چون غنچه در خرقه پیچیدمش
[B][M1]به پیش تو آوردم امیدوار
[M2]به حرمت گرفتی سرش بر کنار
[B][M1]نهادی به لطفش دهان بر دهان
[M2]فرو ریختیش از دهان در دهان
[B][M1]عجب شربت صافی و دلپذیر
[M2]به شیرینی و رنگ چون شهد و شیر
[B][M1]چنان پر برآمد ازان کام او
[M2]که لبریز شد گوهرین جام او
[B][M1]ز تو چشم آن دارم ای بحر جود
[M2]که هر چند دیر آمدم زود زود
[B][M1]دهی آب کشت خراب مرا
[M2]کنی راست تعبیر خواب مرا
[B][M1]گماری بر احوال من همتی
[M2]صدف ریزه ام را دهی قیمتی
[B][M1]کشی قطره ام را به دردانگی
[M2]ز طفلی به مردی و مردانگی
[B][M1]بود بر پی رهنوردان رود
[M2]به مردانگی راه مردان رود
[B][M1]الا تا به خوبی و فرخندگی
[M2]بود شمع خورشید را زندگی
[B][M1]به تو شمع روشندلان زنده باد
[M2]بر آفاق نور تو تابنده باد
[A]
[B][M1]دلم را چو فکرت بدینجا رسید
[M2]به مداحی شاه والا کشید
[B][M1]زمان را امان و امان را ضمان
[M2]درین نه صدف او و خور توامان
[B][M1]ملاذ الوری ملجاء الخافقین
[M2]هژ بر ظفر صید سلطان حسین
[B][M1]ز چترش سپهر برین سایه ای
[M2]ز قدرش فلک کمترین پایه ای
[B][M1]چو خورشید کو آسمان را گرفت
[M2]به میغ زرافشان جهان را گرفت
[B][M1]جهانگیری او به خود بود و بس
[M2]نبودش در آن منت از هیچ کس
[B][M1]به تختش همه خسروان سوده تاج
[M2]به تیغش همه سرکشان داده باج
[B][M1]فلک چون ببیند کمانش ز بیم
[M2]به قربانیش آورد سبز ا دیم
[B][M1]چو از زه فتد بر کمانش گره
[M2]برآید ز قوس قزح بانگ زه
[B][M1]چو جنبد خدنگش ازان سهم تیر
[M2]نشیند به خاک از سپهر اثیر
[B][M1]چو رمحش کند با فلک سرکشی
[M2]شود زان تغابن شهاب آتشی
[B][M1]به بهرام چرخ ار کمند افکند
[M2]به خاکش ز اوج بلند افکند
[B][M1]به خود و سپر درنیاورد سر
[M2]که پاس خداوند بودش سپر
[B][M1]زره بر تن خود نکرد استوار
[M2]که دریا که دیده ست در چشمه سار
[B][M1]نگهدار آن کس که یزدان بود
[M2]چه آسیبش از چرخ گردان بود
[B][M1]زهی بهر معماری این سرای
[M2]تو را ز آب و گل بر کشیده خدای
[B][M1]درین پر خلل چار دیوار خویش
[M2]مشو یک زمان غافل از کار خویش
[B][M1]به هر جا فتد رخنه فتنه زای
[M2]به یک مشت گل دست رحمت گشای
[B][M1]مبادا که دور از گل تازه ای
[M2]شود رخنه تنگ دروازه ای
[B][M1]درآید ز دروازه خیل بلا
[M2]بگیرد در و بام سیل بلا
[B][M1]به هر جا بود زین سرا خانه ای
[M2]شود خالی از گنج ویرانه ای
[B][M1]صدای خوش است این کهن طاق را
[M2]که عدل است معموری آفاق را
[B][M1]ز عدل است این گوی گردان به پای
[M2]ز عدل است این تنگ میدان به جای
[B][M1]اگر عدل نبود نماند جهان
[M2]به هم در رود آشکار و نهان
[B][M1]هر آن دل که از عدل جان پرورد
[M2]کجا رو به ظلمات ظلم آورد
[B][M1]بترسد ز ظلم آن که سالم هش است
[M2]که نفرین مظلوم ظالم کش است
[A]
[B][M1]شنیدم که این نکته را ساده ای
[M2]بپرسید روزی ز آزاده ای
[B][M1]که بسیار مظلوم را دیده ایم
[M2]فراوان دعاهاش بشنیده ایم
[B][M1]یکی خصم را بسته غم نکرد
[M2]سر مویی از فرق او کم نکرد
[B][M1]بگفت آن که سنگ از دمش موم نیست
[M2]اگر زیر تیغ است مظلوم نیست
[B][M1]ستمکش اگر نی ستمگر بود
[M2]قبول دعایش مقرر بود
[B][M1]وگر شغل او هم ستم پیشگیست
[M2]دعای وی از کوته اندیشگیست
[B][M1]چو باشد دلش را سوی ظلم رو
[M2]نیاید دعایش فرو جز به رو
[B][M1]درین ظلمت آباد پر گفت و گوی
[M2]بسی ظالمانند مظلوم روی
[B][M1]غلام از ستم چوب بر خر شکست
[M2]به پاداش آن خواجه اش سر شکست
[B][M1]زد انبان آن بیوه را رخنه موش
[M2]برآورد گربه ز جانش خروش
[B][M1]بر آن مور گنجشک هم زور کرد
[M2]ازو دیگری معده معمور کرد
[B][M1]نیابد امان دیگری نیز هم
[M2]ز چیزی شود پست و ناچیز هم
[B][M1]همی رو چنین تا رسد سلسله
[M2]به جایی کز آنجا نشاید گله
[B][M1]از آنجا همه عدل مطلق بود
[M2]حق محض و خیر محقق بود
[B][M1]چو آنجا رسیدی خموشی به است
[M2]ز هر گفت و گو تیز هوشی به است
[B][M1]بیا ساقیا برگ عشرت بساز
[M2]مکن در به روی حریفان فراز
[B][M1]که از دولت شه نه کاووس و کی
[M2]بگیریم جام و بنوشیم می
[B][M1]بیا مطربا مرحبایی بزن
[M2]دعایی بگوی و نوایی بزن
[B][M1]که طبع شه از هر غم آزاد باد
[M2]به عدلش همه عالم آباد باد
[A]
[B][M1]بیا ای جگر گوشه فرزند من
[M2]بنه گوش بر گوهر پند من
[B][M1]صدف وار بنشین دمی لب خموش
[M2]چو گوهر فشانم به من دار گوش
[B][M1]شنو پند و دانش به آن یار کن
[M2]چو دانستی آنگه به آن کار کن
[B][M1]ز گوش ار نیفتد به دل نور هوش
[M2]چه سوراخ موش و چه سوراخ گوش
[B][M1]به دانش که با آن کنش یار نیست
[M2]به جز ناخردمند را کار نیست
[B][M1]نیاید ز دل سرمه دانیت خوش
[M2]چو نبود ازان دیده ات سرمه کش
[B][M1]بزرگان که تعلیم دین کرده اند
[M2]به خردان وصیت چنین کرده اند
[B][M1]که ای همچو خورشید روشن ضمیر
[M2]چو صبح از صفا شیوه صدق گیر
[B][M1]به هر کار دل با خدا راست دار
[M2]که از راستکاری شوی رستگار
[B][M1]به طاعت چه حاصل که پشتت دوتاست
[M2]چو روی دلت نیست با قبله راست
[B][M1]همی باش روشندل و صاف رای
[M2]به انصاف با بندگان خدای
[B][M1]به هر ناکس و کس درین کارگاه
[M2]ز خود می ده انصاف و از کس مخواه
[B][M1]دم صبحگاهان چو گردان سپهر
[M2]بر آفاق مگشای جز چشم مهر
[B][M1]ازان چرخ را برتری حاصل است
[M2]که هر ذره را مهر او شامل است
[B][M1]چو باید بزرگیت پیرانه سر
[M2]به چشم بزرگی به پیران نگر
[B][M1]همی کن به پیران بی کس کسی
[M2]کزین شیوه دانم به پیری رسی
[B][M1]به تخصیص پیری که سرور بود
[M2]به پیری به هم پیر پرور بود
[B][M1]به خردان به چشم حقارت مبین
[M2]بسا خرد صدر بزرگی نشین
[B][M1]بود قیمت گوهر از آب و رنگ
[M2]چه غم زانکه خرد است نسبت به سنگ
[B][M1]به هر دشمنی کان برونی بود
[M2]وگر دشمنیهاش خونی بود
[B][M1]به حلم و مدارا چو کوه آی پیش
[M2]ز تیغ جفایش مکش فرق خویش
[B][M1]به خصم درونی که آن نفس توست
[M2]ز تو بردباری نباشد درست
[B][M1]در آزار او تیغ خونریز باش
[M2]به خونریزیش دمبدم تیز باش
[B][M1]نصیحتگری بر دل دوستان
[M2]بود چون دم صبح بر بوستان
[B][M1]به باغ ار نباشد صبا بهره ده
[M2]ز دل غنچه را کی گشاید گره
[B][M1]به درویش محتاج بخشش نمای
[M2]فرو بسته کارش به بخشش گشای
[B][M1]بود او چو لب تشنه کشت و تو میغ
[M2]چرا داری از کشت باران دریغ
[B][M1]ز نادان که اسراردان سخن
[M2]نباشد بگردان عنان سخن
[B][M1]چو گردد ازو خرمنت شعله خیز
[M2]پی کشتن شعله روغن مریز
[B][M1]تواضع کن آن را که دانشور است
[M2]به دانش ز تو قدر او برتر است
[B][M1]بود دانش آب و زمین بلند
[M2]ز آب روان کی شود بهره مند
[B][M1]کی افتد به کف مرد را در ناب
[M2]سر خود نبرده فرو زیر آب
[B][M1]زبان سوده شد زین سخن خامه را
[M2]ورق شد سیه زین رقم نامه را
[B][M1]چه خوش گفت دانا که در خانه کس
[M2]چو باشد ز گوینده یک حرف بس
[B][M1]همان به که در کوی دل ره کنیم
[M2]زبان را بدین حرف کوته کنیم
[B][M1]بیا ساقی و طرح نو درفکن
[M2]گلین خشت از طارم خم بکن
[B][M1]برآور به خلوتگه جست و جوی
[M2]به آن خشت بر من در گفت و گوی
[B][M1]بیا مطرب و عود را ساز ده
[M2]ز تار ویم بر زبان بند نه
[B][M1]چو او پرده سازد شوم جمله گوش
[M2]نشینم ز بیهوده گویی خموش
[A]
[B][M1]دلا دیده دوربین برگشای
[M2]درین دیر دیرینه دیرپای
[B][M1]ببین غور دور شبانروزیش
[M2]به خورشید و مه عالم افروزیش
[B][M1]نگویم قدیم است از آغاز کار
[M2]که باشد قدم خاصه کردگار
[B][M1]حدوث ار چه شد سکه نام او
[M2]نداند کس آغاز و انجام او
[B][M1]شب و روز او چون دو یغمایی اند
[M2]دو پیمانه عمر پیمایی اند
[B][M1]دو طرار هشیار و تو خفته مست
[M2]پی کیسه ببریدنت تیز دست
[B][M1]ز نقد امانی تو را کیسه پر
[M2]به جان دشمن کیسه پر کیسه بر
[B][M1]چو کیسه به سیم و زر آکنده است
[M2]دل کیسه داران پراکنده است
[B][M1]یکی جمع شو زین پراکندگی
[M2]تهی کن دل از کیسه آکندگی
[B][M1]به عبرت نظر کن که گردون چه کرد
[M2]فریدون کجا رفت و قارون چه کرد
[B][M1]پی گنج بردند بسیار رنج
[M2]کنون خاک ریزند بر سر چو گنج
[B][M1]پی عزت نفس خواری مکش
[M2]ز حرص و طمع خاکساری مکش
[B][M1]چه خوش گفت آن صوفی سفره دار
[M2]که نبود جهان جز یکی سفره وار
[B][M1]ازین سفره بنگر که در مرگ و زیست
[M2]نصیب تو با این همه خلق چیست
[B][M1]نصیب تو زان نیست یک لقمه بیش
[M2]منه بهر آن رنج بر جان خویش
[B][M1]اگر خواهدت از جگر خون چکید
[M2]نخواهد نصیب تو افزون رسید
[B][M1]طلب را نمی گویم انکار کن
[M2]طلب کن ولیکن به هنجار کن
[B][M1]به مردار جویی چو کرکس مباش
[M2]گرفتار هر ناکس و کس مباش
[B][M1]پی لقمه چون سگ تملق مکن
[M2]به فتراک دونان تعلق مکن
[B][M1]رهان گردن از بار غل طمع
[M2]فشان دامن از خار ذل طمع
[B][M1]طمع پای دل را به جز بند نیست
[M2]طمع کار مرد خردمند نیست
[B][M1]طمع هر کجا حلقه بر در زند
[M2]خرد خیمه زانجا فراتر زند
[B][M1]میامیز چون آب با هر کسی
[M2]میاویز چون باد در هر خسی
[B][M1]نیابی به جز ناکسی از کسان
[M2]نبینی به جز دیده ریش از خسان
[B][M1]خلاصی تو زآبرو ریختن
[M2]چه بخشد به مردم نیامیختن
[B][M1]خوش آن کو درین لاجوردی رواق
[M2]ز آمیزش جفت طاق است طاق
[B][M1]دلش بسته خویش و پیوند نیست
[M2]به سودای بیگانگان بند نیست
[B][M1]بود عیسی آساش همت قوی
[M2]به تنها نشینی و یکتا روی
[B][M1]نه زین دامگه بند بر گردنش
[M2]نه زین خاکدان گرد بر دامنش
[B][M1]کفش صفر و زان قدر او چون عدد
[M2]یکی گشته ده، ده رسیده به صد
[B][M1]ازان صفر بختش به فرخندگی
[M2]به هر گوش ازو حلقه بندگی
[B][M1]ز گیتی به هر خشک و تر ساخته
[M2]ز هر آرزو سینه پرداخته
[B][M1]نگشته چو گل پایبند خسان
[M2]نیاورده سر در کمند کسان
[B][M1]ببندد ز پیرامن شهر بار
[M2]کشد گردن از منت شهریار
[B][M1]بر اهل ولایت نیاید پدید
[M2]که تا ننگ والی نباید کشید
[A]
[B][M1]یکی کعبه رو گم شد از قافله
[M2]نه همراه او زاد نی راحله
[B][M1]پی طعمه هر چند همت گماشت
[M2]نیامد به چشمش گه شام و چاشت
[B][M1]ز زنگار گون گرد خوان سپهر
[M2]به جز گرده ماه یا قرص مهر
[B][M1]ندید از نم چشمه سار سراب
[M2]به جز کاسه چشم حسرت پر آب
[B][M1]همی گشت چون باد در گرد و خاک
[M2]به هر دشت و وادی به صد ترس و باک
[B][M1]سیه خانه ای دید ناگه ز دور
[M2]خوش آینده چون خال بر روی حور
[B][M1]منور شدش چشم ها زان سواد
[M2]خضروار رو در سیاهی نهاد
[B][M1]زنی یافت چون نافه اش پوست خشک
[M2]بر او گشته کافور موی چو مشک
[B][M1]به فرقش ز عز قناعت قناع
[M2]ز فرمان حرصش سر امتناع
[B][M1]بدو گفت کای مادر مهربان
[M2]که باشد ز وصف تو قاصر زبان
[B][M1]ز بی قوتیم تنگ گشته نفس
[M2]به یک خشک نانم به فریاد رس
[B][M1]بگفتا که دارم من از نان فراغ
[M2]نخورده درین دشت نان جز کلاغ
[B][M1]بود فارغ از فکر نان خاطرم
[M2]اگر دارمش آرزو کافرم
[B][M1]دمی باش کز مار یا سوسمار
[M2]کنم ماهیی ریگ پرور شکار
[B][M1]نه تابه ست بر آتش اینجا نه دیگ
[M2]کنم پخته از تف تفسیده ریگ
[B][M1]نشست از سر پای آن رهنورد
[M2]به حکم ضرورت ازان طعمه خورد
[B][M1]چو شد سیر ازان شوره خورده کباب
[M2]بجنبید در طبع او میل آب
[B][M1]نشان داد یک چشمه آبش ز دور
[M2]چو اشک ستمدیدگان تلخ و شور
[B][M1]بدو گفت ازان چشمه چون بازگشت
[M2]که ای بانوی بر و خاتون دشت
[B][M1]چرا رو نیاری به ده یا به شهر
[M2]که گیری ز هر نعمت و ناز بهر
[B][M1]بگفتا که هر جای شهر و ده است
[M2]یکی سفله بر خلق فرمانده است
[B][M1]قناعت نمودن به ناکام و کام
[M2]بدین ناگوار آب و ناخوش طعام
[B][M1]ازان به که بهر شکم بخردی
[M2]بود زیر فرمان همچون خودی
[B][M1]بیا ساقی و زان می دلپسند
[M2]که گردد ازو سفله همت بلند
[B][M1]فرو ریز یک جرعه در جام من
[M2]که دولت زند قرعه بر نام من
[B][M1]بیا مطرب و زان نو آیین سرود
[M2]که بر روی کار آرد آبم ز رود
[B][M1]درین کاخ زنگاری افکن خروش
[M2]فرو بند از کوس شاهیم گوش
[A]
[B][M1]سخن ز آسمان ها فرود آمده ست
[M2]بر اقلیم جان ها فرود آمده ست
[B][M1]گشاده ز اقلیم جان پر و بال
[M2]چو طاووس در جلوه گاه خیال
[B][M1]گهی گشته بر نی چو طفلان سوار
[M2]به روم آمده از ره زنگبار
[B][M1]چو عباسیان در عبای سیاه
[M2]سواد بصر ساخته جلوه گاه
[B][M1]گهی بادپای نفس زیر ران
[M2]برون رانده از رهگذار زبان
[B][M1]فرود آمده زین فضای فراخ
[M2]به دهلیزه تنگ کاخ صماخ
[B][M1]ز ذوق قدومش دل تیزهوش
[M2]بود دیده بر روزن چشم و گوش
[B][M1]ازان بنگرد جلوه ناز او
[M2]وز این بشنود دلکش آواز او
[B][M1]ازان جلوه کون و مکان پر شعاع
[M2]وز این نغمه جان و جهان در سماع
[B][M1]بود تابش ماه و مهر از سخن
[M2]بود گردش نه سپهر از سخن
[B][M1]دو حرفند از دفترش کاف و نون
[M2]به هستی شده نیست را رهنمون
[B][M1]سخن گر نبودی نبودی قلم
[M2]به لوح بیان سر نسودی قلم
[B][M1]قلم زوست نالان به چنگ دبیر
[M2]نوای طرب زن به لحن صریر
[B][M1]زبان مغنی برون زان صدا
[M2]بود چون تنی مانده از جان جدا
[B][M1]تهی زان نوا چنگ و دف نغز نیست
[M2]چه حاصل ازان پوست کش مغز نیست
[B][M1]سخن مایه سحر و افسون بود
[M2]به تخصیص وقتی که موزون بود
[B][M1]ازان سحر بستم زبان چند بار
[M2]وز آن نادر افسون شدم توبه کار
[B][M1]ولیکن چو بود آن مرا در سرشت
[M2]نگشت از سرم حرف آن سرنوشت
[B][M1]دگر باره گشتم به آن حرف باز
[M2]سخن را به هر صورتی حرفه ساز
[B][M1]زدم عمری از بی مثالان مثل
[M2]سرودم به وصف غزالان غزل
[B][M1]قلم وار از سر قدم ساختم
[M2]ز مشکین خطان نامه پرداختم
[B][M1]دم از ساده رویان رعنا زدم
[M2]غزل را ز مه خیمه بالا زدم
[B][M1]نمودم ره راست عشاق را
[M2]ز آوازه پر کردم آفاق را
[B][M1]به قصد قصاید شدم تیز گام
[M2]برآمد به نظم معمام نام
[B][M1]ز بیچارگی ها درین چارسوی
[M2]به قول رباعی شدم چاره جوی
[B][M1]کنون کرده ام پشت همت قوی
[M2]دهم مثنوی را لباس نوی
[B][M1]کهن مثنوی های پیران کار
[M2]که مانده ست ازان رفتگان یادگار
[B][M1]اگر چه روانبخش و جان پرور است
[M2]در اشعار نو لذت دیگر است
[B][M1]به چندین هنر پیر آراسته ست
[M2]ولی نی چو خوبان نوخاسته ست
[B][M1]دل نونیازان کوی امید
[M2]خط سبز خواهد نه موی سفید
[B][M1]نظامی که استاد این فن ویست
[M2]درین بزمگه شمع روشن ویست
[B][M1]ز ویرانه گنجه شد گنج سنج
[M2]رسانید گنج گهر را به پنج
[B][M1]چو خسرو به آن پنج همپنجه شد
[M2]وز آن بازوی فکرتش رنجه شد
[B][M1]کفش بود ازان گونه گوهر تهی
[M2]دهش ساخت لیک از زر ده دهی
[B][M1]زر از سیم اگر چند برتر بود
[M2]بسی کمتر از در و گوهر بود
[B][M1]من مفلس عور دور از هنر
[M2]نه در حقه گوهر نه در صره زر
[B][M1]درین کارگاه فسون و فسوس
[M2]ز مس ساختم پنج گنج فلوس
[B][M1]من و شرمساری ز ده گنجشان
[M2]که این پنج من نیست ده پنجشان
[B][M1]ولی داشت چون زور پایم نوی
[M2]زدم گام همت به چابک روی
[B][M1]گشادم به مفتاح عزم درست
[M2]در گنج گفتار را وز نخست
[B][M1]ز لب تحفه آوردم احرار را
[M2]به کف سبحه بسپردم ابرار را
[B][M1]وز آن پس چو کلک تصرف زدم
[M2]رقم بر زلیخا و یوسف زدم
[B][M1]چو طفلان ز نی چون فرس تاختم
[M2]به لیلی و مجنون فرس ساختم
[B][M1]چو زین چار شد طبع من کامیاب
[M2]کنون آورم رو به پنجم کتاب
[B][M1]به یک سلک خواهم چو گوهر کشید
[M2]خردنامه ها کز سکندر رسید
[B][M1]خردنامه زان اختیار من است
[M2]که افسانه خوانی نه کار من است
[B][M1]ز اسرار حکمت سخن راندن
[M2]به از قصه های کهن خواندن
[B][M1]ز بهرام گورش نراندم سخن
[M2]نکشتم به باغ خود آن سرو بن
[B][M1]چو معموره عمر شد خاک تود
[M2]ز معماری هفت پیکر چه سود
[B][M1]بر آن بحر یک مثنوی داشتم
[M2]که تخم حقایق در او کاشتم
[B][M1]همه نکته های حکیمان دین
[M2]حکایات ارباب کشف و یقین
[B][M1]چو این گوهرم بود زان بحر ژرف
[M2]مکرر نراندم در آن بحر حرف
[B][M1]سخن گر چه باشد چو آب زلال
[M2]ز تکرار خیزد غبار ملال
[B][M1]چو افتاد بی آن به کارم خلل
[M2]تلافیش کردم به نعم البدل
[B][M1]شدم از دگر بحر گوهرفشان
[M2]وز آن کردم ابرار را سبحه خوان
[B][M1]دریغا که بگذشت عمر شریف
[M2]به جمع قوافی و فکر ردیف
[B][M1]کند قافیه تنگ بر من نفس
[M2]ازان چون ردیفم فتد کار پس
[B][M1]نیاید برون حرفی از خامه ام
[M2]که نبود سیه رویی نامه ام
[B][M1]چو بر دست نبود شش انگشت خوش
[M2]چرا سازم از خامه انگشت شش
[B][M1]ز راه خرد خط چو بیرونی است
[M2]به کف خامه انگشت افزونی است
[B][M1]حضور دل از دست دادم به نقد
[M2]که بکر سخن را درآرم به عقد
[B][M1]رمید از من آن وین نگردید رام
[M2]گرفت آن هوا وین نیامد به دام
[B][M1]کنون می دهد دور چرخم به یاد
[M2]به ضرب المثل قصه غوک و خاد
[A]
[B][M1]یکی خاد مرغ هوایی شکار
[M2]فرو ماند از ضعف پیری ز کار
[B][M1]ز بال و پرش زور پرواز رفت
[M2]به صید غرض چنگش از ساز رفت
[B][M1]ز بی قوتیش خاست از جان نفیر
[M2]وطن ساخت گرد یکی آبگیر
[B][M1]پس از مدتی کردن آنجا درنگ
[M2]در افتاد غوکیش ناگه به چنگ
[B][M1]برآورد فریاد بیچاره غوک
[M2]که ای سورم از دست تو گشته سوک
[B][M1]مکن یک زمان در هلاکم شتاب
[M2]زمام شتاب از هلاکم بتاب
[B][M1]نیم من به جز طعمه طبع کوب
[M2]نه در کام نیکم نه در معده خوب
[B][M1]تنم نیست جز پوستی ناگوار
[M2]به آن کی قناعت کند گوشتخوار
[B][M1]اگر لب گشایی به آزادیم
[M2]فرستی به دل مژده شادیم
[B][M1]به هر لحظه زآیین سحر و فسون
[M2]به تو ماهیی را شوم رهنمون
[B][M1]در آب روان پرورش یافته
[M2]از الوان نعمت خورش یافته
[B][M1]تن او همه گوشت سر تا به دم
[M2]ازو پوست دور استخوان نیز گم
[B][M1]به پشت آبگون وز شکم سیم ناب
[M2]به چشمان چو عکس کواکب در آب
[B][M1]چو در شب سپهر از نثار کرم
[M2]همه پشت و پهلوی او پر درم
[B][M1]نه در طبع اهل خرد رد چو من
[M2]یکی لقمه از وی به از صد چو من
[B][M1]گشا لب گرت هست ازین وعده بیم
[M2]به تلقین سوگندهای عظیم
[B][M1]چو خاد این سخن را ز وی گوش کرد
[M2]تهی معده گی را فراموش کرد
[B][M1]به تلقین سوگند لب ها گشاد
[M2]ز منقار او غوک بیرون فتاد
[B][M1]به یک جستن افتاد در آبگیر
[M2]به حرمان دگر باره شد خاد اسیر
[B][M1]گرسنه به خاک تباهی نشست
[M2]نه غوکش به پنجه نه ماهی به شست
[B][M1]منم همچو آن خاد حرمان زده
[M2]ره خرمی بر دل و جان زده
[B][M1]ز فکر سخن رفته از دل حضور
[M2]ز نقصان فکرم سخن پر قصور
[B][M1]به دستم ز محرومی بخت من
[M2]نه جمعیت دل نه لطف سخن
[B][M1]بیا ساقیا ساغر می بیار
[M2]فلک وار دور پیاپی بدار
[B][M1]ازان می که آسایش دل دهد
[M2]خلاصی ز آلایش گل دهد
[B][M1]بیا مطربا عود بنهاده گوش
[M2]به یک گوشمال آورش در خروش
[B][M1]خروشی که دل را به هوش آورد
[M2]به دانا پیام سروش آورد
[A]
[B][M1]شناسای تاریخ های کهن
[M2]چنین رانده است از سکندر سخن
[B][M1]که مشاطه دولت فیلقوس
[M2]چو آراست روی زمین چون عروس
[B][M1]ز دمسازی این عروسش به بر
[M2]خدا داد پیرانه سر یک پسر
[B][M1]پسر نی که گردون صدف گوهری
[M2]فروزان ز اوج شرف اختری
[B][M1]ز بخشنده نامان چرخ کبود
[M2]پی نامش اسکندر آمد فرود
[B][M1]چو بگذشت سال وی از هفت و هشت
[M2]وزو فر شاهی فروزنده گشت
[B][M1]پدر صاحب عهد خود ساختش
[M2]به تاج کیانی سر افراختش
[B][M1]قوی پنجگان را بدو داد دست
[M2]سران را ز جز خدمتش پای بست
[B][M1]چو بیعت گرفتش ز گردنکشان
[M2]به سرچشمه علم دادش نشان
[B][M1]فرستاد پیش ارسطالسش
[M2]که گردد ز نابخردی حارسش
[B][M1]بدو داد پیغام کای فیلسوف
[M2]که خورشید تو رسته است از کسوف
[B][M1]سپهر خرد را تویی آفتاب
[M2]ز فیض تو یونان زمین نوریاب
[B][M1]ز دانش شود کار گیتی به ساز
[M2]ز بی دانشی کار گردد دراز
[B][M1]ز دل سر زند سر دانش نخست
[M2]که بر دست و پا کار گردد درست
[B][M1]اگر در جهان نبود آموزگار
[M2]شود تیره از بی خرد روزگار
[B][M1]تفاوت بود اهل تمییز را
[M2]به هر کس ندادند هر چیز را
[B][M1]همان به که نادان به دانا رود
[M2]که از دانشش کار بالا رود
[B][M1]چو نادان ز دانا کند سرکشی
[M2]نبیند ز دوران گیتی خوشی
[B][M1]اگر شاه دوران نباشد حکیم
[M2]بود در حضیض جهالت مقیم
[B][M1]ازو شیوه جهل خیزد همه
[M2]وزو میوه ظلم ریزد همه
[B][M1]ازو حظ بد کامگاری بود
[M2]نصیب نکو خاکساری بود
[B][M1]سکندر که پرورده مهدم اوست
[M2]بر او رنگ شاهی ولیعهدم اوست
[B][M1]ز هر نقش لوح دلش ساده است
[M2]وی نقش را قابل افتاده است
[B][M1]به قانون اقبال داناش کن
[M2]بر اسباب دولت تواناش کن
[B][M1]ز حکمت بدانسان کنش بهره مند
[M2]که سازد پس از مرگ نامم بلند
[B][M1]دهد گوهرش را عدالت شرف
[M2]مرا گردد اندر عدالت خلف
[B][M1]شود عرصه دهر آباد ازو
[M2]دل و جان غمدیدگان شاد ازو
[B][M1]ارسطالس این نکته ها چون شنود
[M2]به درس سکندر زبان را گشود
[B][M1]به حکمت چراغ دل افروختش
[M2]ره حل هر مشکل آموختش
[B][M1]سکندر که طبع هنر سنج داشت
[M2]به امکان درون از هنر گنج داشت
[B][M1]نشد ضایع اندر طلب رنجهاش
[M2]ز امکان به فعل آمد آن گنجهاش
[B][M1]به نقادی فکر روشن که بود
[M2]گذشت از رفیقان به هر فن که بود
[B][M1]به امداد استاد و همکار نیز
[M2]بدانست اسرار بسیار چیز
[B][M1]ز دل حرف نابخردی کاسته
[M2]به علم طبیعی شد آراسته
[B][M1]کشید از جمال طبایع نقاب
[M2]ز اجسام و اعراض شد بهره یاب
[B][M1]وز آن پس ره جهل کاهی گرفت
[M2]فروغ از علوم الهی گرفت
[B][M1]به یزدان شناسی علم برفراخت
[M2]ز دانش پژوهی خدا را شناخت
[B][M1]شد از فسحت خاطر آگهش
[M2]ریاض ریاضی تماشاگهش
[B][M1]ز اقلیدس اقلیدش آمد به دست
[M2]طلسمات گنج مجسطی شکست
[B][M1]کمالات وی شد ز قوت سرای
[M2]به سر منزل فعل محمل گشای
[B][M1]نهالش درین باغ کون و فساد
[M2]شکوفه برآورد و بر نیز داد
[B][M1]شد از گردش چرخ دیرین اساس
[M2]حقایق پذیر و دقایق شناس
[B][M1]بلی حکمت آنست پیش حکیم
[M2]که بر راه دانش شود مستقیم
[B][M1]به نور دل پاک حکمت پرست
[M2]برد پی به هر چیز آنسان که هست
[B][M1]چو تحسین صورت نه مقدور اوست
[M2]در آرایش باطن آورده روست
[B][M1]کشد خامه در دفتر آب و گل
[M2]ز دانش دهد زیور جان و دل
[A]
[B][M1]حکیمی نه بر صورت دلپسند
[M2]ز سرمایه حسن نابهره مند
[B][M1]ز حد تناسب برون پیکرش
[M2]به هم ناملایم ز پا تا سرش
[B][M1]قدی راست چون همت سفله پست
[M2]رخی همچو زلف بتان پر شکست
[B][M1]ز آسیب لنگیش پا پر خلل
[M2]ز نیروی گیراییش دست شل
[B][M1]ز قوت تهی حقه مشت او
[M2]به فرمان او نی یک انگشت او
[B][M1]فضولی بدو گفت دور از قبول
[M2]که ای طبع دانا ز شکلت ملول
[B][M1]بدین شکل ناخوش ز حکمت ملاف
[M2]ندیده کس از تیره گل آب صاف
[B][M1]هر آن میوه کش نیست خوش رنگ و بوی
[M2]ز شیرینی طعم او دست شوی
[B][M1]به چشم عنایت مشو ناظرش
[M2]که عنوان باطن بود ظاهرش
[B][M1]بخندید از آن هرزه گویی حکیم
[M2]بدو گفت کای هرزه گوی سلیم
[B][M1]ز من این هنر بس که جان کاستم
[M2]به نقش حقایق دل آراستم
[B][M1]مصیقل شد آیینه سان سینه ام
[M2]دو عالم مصور در آیینه ام
[B][M1]ز من یافت اجناس عالم نوی
[M2]شدم عالمی نو ولی معنوی
[B][M1]به تکمیل معنی که مقدور بود
[M2]قصور تکاسل ز من دور بود
[B][M1]چو تحسین صورت به تدبیر من
[M2]نیامد مزن طعن تقصیر من
[B][M1]به صنع از تو گر طعنه ای راجع است
[M2]به تحقیق آن طعنه بر صانع است
[B][M1]به این طعنه کم ده زبان را گشاد
[M2]مده خرمن دین و دانش به باد
[B][M1]بیا ساقی آن باده عیب شوی
[M2]که از خم فتاده به دست سبوی
[B][M1]بده تا دمی عیب شویی کنم
[M2]درون فارغ از عیب جویی کنم
[B][M1]بیا مطرب و پرده ای خوش بساز
[M2]وز آن پرده کن چشم عیبم فراز
[B][M1]که تا گردم از عیبجویی خموش
[M2]شوم بر سر عیب ها پرده پوش
[A]
[B][M1]سکندر چو ز آلایش جهل پاک
[M2]شد از علم یونانیان بهره ناک
[B][M1]ز ناسازی روزگار شموس
[M2]نگونسار شد دولت فیلقوس
[B][M1]درین شش جهت کارگاه خیال
[M2]مزاجش بگشت از حد اعتدال
[B][M1]درین وحشت آباد پر قال و قیل
[M2]به گوش آمدش بانگ طبل رحیل
[B][M1]فرستاد پیش ارسطو کسی
[M2]ستایشگری کرد با او بسی
[B][M1]بدو گفت کای کوه فر و شکوه
[M2]سردین پرستان دانش پژوه
[B][M1]مرا بازوی عمر سستی گرفت
[M2]تنم کسوت نادرستی گرفت
[B][M1]بیا زود همراه شاگرد خویش
[M2]پذیرنده کرد و ناکرد خویش
[B][M1]که بر کار عمر اعتمادی نماند
[M2]وز این بند امید گشادی نماند
[B][M1]کمین کرد بر جان کمند اجل
[M2]به سر برد میدان سمند امل
[B][M1]ارسطو چو زین قصه آگاه شد
[M2]به آن قبله ملک همراه شد
[B][M1]رخ آورد در خدمت فیلقوس
[M2]سرافراخت از دولت پایبوس
[B][M1]ملک فیلقوس آن شه سرفراز
[M2]به روی سکندر چو شد دیده باز
[B][M1]حکیمان آن ناحیت را بخواند
[M2]طفیل سکندر به مجلس نشاند
[B][M1]بفرمود تا از پی آزمون
[M2]بپرسندش از مشکلات فنون
[B][M1]ز هر نکته کردند او را سؤال
[M2]برون آمد از عهده قیل و قال
[B][M1]به انصاف گردن برافراشتند
[M2]به تحسین او بانگ برداشتند
[B][M1]که شاها سکندر همه بخردیست
[M2]دلش روشن از پرتو ایزدیست
[B][M1]نمانده ست هیچ آرزو در دلش
[M2]که نبود ز دانشوری حاصلش
[B][M1]بر آن کس هزار آفرین بیش باد
[M2]که بر وی در گنج حکمت گشاد
[B][M1]جهان را ز بی حکمتی نیست بیم
[M2]چو باشد در او حاکم اینسان حکیم
[B][M1]ز حکمت نزاید به جز عدل و داد
[M2]ز حکمت چه امکان ظلم و فساد
[B][M1]چو شد واقف حال او فیلقوس
[M2]بر اهل ممالک چه روم و چه روس
[B][M1]دگرباره دادش به شاهی رواج
[M2]بدو کرد تسلیم اورنگ و تاج
[B][M1]همه سرکشان خاک راهش شدند
[M2]سلاح آوران سپاهش شدند
[B][M1]وز آن پس در آن پیر حکمت شناس
[M2]رخ آورد و کرد این مراد التماس
[B][M1]که ای گنج حکمت قلم تیز کن
[M2]خردنامه ای از نو انگیز کن
[B][M1]که اسرار شاهی بدان در بود
[M2]قلاووز راه سکندر بود
[B][M1]به هر کار کآرد درین عرصه روی
[M2]نخستین از آنجا شود بهره جوی
[B][M1]گر آن کار باشد به وفق خرد
[M2]به پای کفایت بدان پی برد
[B][M1]وگرنه بدارد ازان کار دست
[M2]کند بر سریر فراغت نشست
[B][M1]ارسطو چو بشنید آن سر نغز
[M2]تهی خامه را داد از اندیشه مغز
[B][M1]به نام خدای اول آغاز کرد
[M2]وز آن پس خردنامه ای ساز کرد
[B][M1]همه شرح حکم الهی در او
[M2]همه بسط دستور شاهی در او
[B][M1]سراسر صلاح معاد و معاش
[M2]ز بدکاری مفسدان دور باش
[B][M1]چو آن طرفه نامه به عنوان رسید
[M2]تک و پوی خامه به پایان رسید
[B][M1]دل فیلقوس از غم آزاد شد
[M2]وز آن خوش رقم خاطرش شاد شد
[B][M1]برآمد ز وی همره جان دمی
[M2]وز آن دم به خون غرقه شد عالمی
[B][M1]ازین غم دلی کو زبون نیست نیست
[M2]ز تیغ اجل غرق خون نیست نیست
[B][M1]خردمند را زان جگر خون بود
[M2]که هر لحظه گیتی دگرگون بود
[B][M1]گهی مرگ باشد گهی زندگی
[M2]گهی پادشاهی گهی بندگی
[B][M1]پدر را کند جا به تخته ز تخت
[M2]پسر را کند زان جگر لخت لخت
[B][M1]پسر را برد از قبا در کفن
[M2]پدر را زند چاک در پیرهن
[B][M1]خوش آن زیرک مغز بین زیر پوست
[M2]که از مرگ هر کس چه دشمن چه دوست
[B][M1]نیارد به دل جز غم خویشتن
[M2]ندارد به جز ماتم خویشتن
[B][M1]نه از مردن خصم خرم شود
[M2]نه از ماتم دوست در هم شود
[B][M1]بود از غم خویش دردیش خاص
[M2]که از دشمن و دوست باشد خلاص
[B][M1]بیا جامی از این و آن در گذر
[M2]وز این دار و گیر جهان درگذر
[B][M1]پی دوستان سوکداری مکن
[M2]ز خون جگر اشکباری مکن
[B][M1]مبین مرگ بدخواه را برگ خویش
[M2]به یاد آر ازان نوبت مرگ خویش
[B][M1]ز آیینه ات زنگ غفلت زدای
[M2]به هر نیک و بد چشم عبرت گشای
[B][M1]نگویم که بر نیک و بر بد گری
[M2]ببین مرگ ایشان و بر خود گری
[B][M1]غم دور و نزدیک چندین مخور
[M2]کس از تو به تو نیست نزدیکتر
[A]
[B][M1]جهاندیده پیری به سودای گشت
[M2]قدم زد ز خانه به پهنای دشت
[B][M1]برآورده گوری نو از دور دید
[M2]وز آنجا صدایی به گوشش رسید
[B][M1]چو آهو سوی گور شد تیزگام
[M2]که تا بیند آنجا که شد صید دام
[B][M1]کسی دید افتاده در خون و خاک
[M2]ز سینه کشان ناله دردناک
[B][M1]ز خون جگر از مژه اشکریز
[M2]به دست تظلم به سر خاکبیز
[B][M1]بدو گفت کای سخره مرگ و زیست
[M2]تو را این همه ماتم از بهر کیست
[B][M1]به خاک اندرت کیست مدفون شده
[M2]که حالت بدینسان دگرگون شده
[B][M1]جفاکاری روزگار درشت
[M2]به حرمان ز اصلت شکسته ست پشت
[B][M1]و یا تندباد قضا و قدر
[M2]فکنده ز شاخ تو نورس ثمر
[B][M1]و یا دست چرخت زده خنجری
[M2]جدا کرده از هم صدف گوهری
[B][M1]و یا مانده ای از مهی مهرکیش
[M2]بدومیلت از خویش و پیوند بیش
[B][M1]بگفتا کز اینها همه نیست هیچ
[M2]ز چیز دگر دارم این تاب و پیچ
[B][M1]همی گریم از بهر چیزی دگر
[M2]کز اینها به من هست نزدیکتر
[B][M1]قوی پنجه خصمیم همسایه بود
[M2]که از حشمت و جاه پر مایه بود
[B][M1]نبود از جفای ویم ای عجب
[M2]نه آسایش روز و نی خواب شب
[B][M1]شنیدم که دیروز بهر شکار
[M2]درین دشت می راند مرکب سوار
[B][M1]چنان شست بگشاد بر آهویی
[M2]که نگشاد از آنسان قوی بازویی
[B][M1]بدان گونه زد زخم صید زبون
[M2]که پیکانش از پهلو آمد برون
[B][M1]چو از زخم او صید شد دردمند
[M2]به بالای او خویشتن را فکند
[B][M1]چنانش به دل نوک پیکان خلید
[M2]که چون آهویش رشته جان برید
[B][M1]ز آزار پیکان در آن کارزار
[M2]شکار افکن افتاد همچون شکار
[B][M1]برآورده پیش تو این خاک اوست
[M2]به خاک اندرون جسم ناپاک اوست
[B][M1]بدان آمدم تا بدو بگذرم
[M2]به چشم شماتت در او بنگرم
[B][M1]چو کردم بدین نیت اینجا درنگ
[M2]درآمد به چشمم یکی لوح سنگ
[B][M1]نوشته بر آن نکته ای جانگداز
[M2]که ای کوته اندیش دامن دراز
[B][M1]مکش دامن ناز بر خاک ما
[M2]ته خاک بین سینه چاک ما
[B][M1]تو هم روزی از خانه تنها شوی
[M2]گرفتار این خانه چون ما شوی
[B][M1]چنان بر دل این نکته ام کار کرد
[M2]که آسیب آن جانم افگار کرد
[B][M1]کنون می کنم گریه بر خویشتن
[M2]ز من نیست نزدیکتر کس به من
[B][M1]بیا ساقی آن جام غفلت زدای
[M2]به دل روزن هوشمندی گشای
[B][M1]بده تا ز حال خود آگه شویم
[M2]به آخر سفر روی در ره شویم
[B][M1]بیا مطرب و ناله آغاز کن
[M2]شترهای ما را حدی ساز کن
[B][M1]که تا این شترهای کاهل خرام
[M2]شوند اندرین مرحله تیزگام
[A]
[B][M1]چنین گفت دانشور روم و روس
[M2]که چون رخت بست از جهان فیلقوس
[B][M1]سکندر برآمد به تخت بلند
[M2]صلایی به بالغ دلان درفکند
[B][M1]که ای واقفان از معاد و معاش
[M2]که هستیم با یکدگر خواجه تاش
[B][M1]سفر کرد ازین ملک شاه شما
[M2]به هر نیک و بد نیکخواه شما
[B][M1]نباشد شما را ز شاهی گزیر
[M2]که باشد به فرمان او دار و گیر
[B][M1]ندارم ز کس پایه برتری
[M2]که باشد مرا وایه سروری
[B][M1]ز خیل شما من یکی دیگرم
[M2]خیال سری نبود اندر سرم
[B][M1]مرا با شما نیست رای خلاف
[M2]ازین تیرگی دارم آیینه صاف
[B][M1]پسند شماها پسند من است
[M2]گزند شما هم گزند من است
[B][M1]به پاتان اگر زخم خاری فتد
[M2]مرا در جگر خار خاری فتد
[B][M1]بجویید از بهر خود مهتری
[M2]کرم پروری معدلت گستری
[B][M1]بود او چو چوپان شما چون رمه
[M2]به روز و به شب مهربان همه
[B][M1]اگر روز باشد شبانی کند
[M2]وگر شب رسد پاسبانی کند
[B][M1]بود از خداوند خود ترسگار
[M2]به احسان و افضالش امیدوار
[B][M1]کف دوستان را چو بارنده میغ
[M2]صف دشمنان را چو برنده تیغ
[B][M1]کند پست از همت عرش سای
[M2]سر شهوت و آز را زیر پای
[B][M1]دهد آب از چشمه بخردی
[M2]بدان را کند شست و شوی از بدی
[B][M1]بود با رعایا همه چرب و نرم
[M2]نگهدار ایشان ز هر سرد و گرم
[B][M1]ز شرش نکوکار ایمن بود
[M2]ز خیرش بد اندیش ساکن بود
[B][M1]سکندر چو شد زین حکایت خموش
[M2]ز جان خموشان برآمد خروش
[B][M1]که شاها سر و سرور ما تویی
[M2]ز شاهان مه و مهتر ما تویی
[B][M1]ندیده چو تو هیچ جا هیچ گاه
[M2]پسندیده تر هیچ کس هیچ شاه
[B][M1]وز آن پس به بیعت گشادند دست
[M2]به سر تاج بر تخت شاهی نشست
[B][M1]زبان را به تحسین مردم گشاد
[M2]که نقد حیات از شما گم مباد
[B][M1]چو مهرم به گردون سرافراختید
[M2]چو سایه به خاکم نینداختید
[B][M1]ز اقبال سکه به نامم زدید
[M2]دم از خطبه احترامم زدید
[B][M1]امیدم چنانست از کردگار
[M2]کزان گونه کز شاهیم ساخت کار
[B][M1]ز الهام عدلم کند بهره مند
[M2]نیفتد به جز عدل هیچم پسند
[B][M1]نتابم پی وایه خویشتن
[M2]چو دونان سر از وایه مرد و زن
[B][M1]رهانم ز غم هر غم اندیش را
[M2]کنم مرهمی هر دل ریش را
[B][M1]چو شاه از رعیت بود کامخواه
[M2]گدا باشد اندر حقیقت نه شاه
[B][M1]ز دانندگان داستانیست راست
[M2]که خواهنده هر کس که باشد گداست
[B][M1]نرسته دل از ننگ حاجتوری
[M2]چه حاصل از اورنگ اسکندری
[B][M1]سکندر زیان خود و سود خلق
[M2]همی خواست از بهر بهبود خلق
[B][M1]ازین سود هرگز زیانی نداشت
[M2]ز دست زیان داستانی نداشت
[B][M1]گر او شاه بود این گدایان که اند
[M2]ور او روشن این تیره رایان که اند
[B][M1]بر او ختم شد شیوه خسروی
[M2]ندید این کهن شیوه از کس نوی
[A]
[B][M1]گفت اگر اینست رسم مهتری
[M2]منصب ما نیست جز لولیگری
[B][M1]یکی روستایی پسر کش پدر
[M2]به ده بودی از مه دهی بهره ور
[B][M1]دماغی پر از نخوت و جاه داشت
[M2]دلی خالی از حشمت شاه داشت
[B][M1]پدر روزی از ده کمتر تنگ کرد
[M2]به رفتن سوی شهر آهنگ کرد
[B][M1]پسر نیز با او قدم زد به راه
[M2]که از شهر سازد چو ده جلوه گاه
[B][M1]چو در عرصه شهر مأوا گرفت
[M2]به هر کوی راه تماشا گرفت
[B][M1]یکی بارگه دید سر بر سماک
[M2]به گردون رسیده ازو قدر خاک
[B][M1]ز کیوان بسی برتر ایوان او
[M2]زحل پیکران گشته دربان او
[B][M1]برآمد ز در نعره کره نای
[M2]زمین و زمان کرد جنبش ز جای
[B][M1]برون آمد از در هزاران سوار
[M2]قبا و کله زر و گوهر نگار
[B][M1]وزیشان یکی افسر زر به فرق
[M2]ز زر و گهر اسب و زین هر دو غرق
[B][M1]نقیبان به کف حربه نور پاش
[M2]زده هر طرف نعره دور باش
[B][M1]پسر کز پدر کس نپنداشت مه
[M2]ندانست ازو هیچ مهتر فره
[B][M1]بپرسید ازان کش به سر افسر است
[M2]بگفتند کو شاه این کشور است
[B][M1]فرومانده حیران و آورد سر
[M2]به گوش پدر کای گرامی پدر
[B][M1]گر اینست اندازه مهتری
[M2]بود کار ما و تو لولیگری
[B][M1]بیا ساقی آبی چو آذر بیار
[M2]نه می بلکه کبریت احمر بیار
[B][M1]که بر مس ما کیمیایی کند
[M2]به نقد خرد رهنمایی کند
[B][M1]بیا مطرب آغاز کن زیر و بم
[M2]که کرد از دلم مرغ آرام رم
[B][M1]پی حلق این مرغ ناگشته رام
[M2]ز ابریشم چنگ کن حلقه دام
[A]
[B][M1]دبیر خردمند دانش پژوه
[M2]نویسنده قصه هر گروه
[B][M1]نوشت از سکندر شه نامدار
[M2]که چون سلطنت یافت بر وی قرار
[B][M1]چو نور خرد بودش اندر سرشت
[M2]خردنامه های حکیمان نوشت
[B][M1]ز هر حرف حکمت که شد بهره یاب
[M2]نوشتش به حل یافته زر ناب
[B][M1]بلی نقد بحر خرد گوهر است
[M2]به زر نظم سلک گهر خوشتر است
[B][M1]به هر لحظه کردی در آنجا نظر
[M2]شدی از سوادش مکحل بصر
[B][M1]گرفتی به دستور آن کار پیش
[M2]به آن راست کردی همه کار خویش
[B][M1]نخست از ارسطو کش استاد بود
[M2]به شاگردی او دلش شاد بود
[B][M1]خردنامه ای نغز عنوان گرفت
[M2]که مغز از قبول دل و جان گرفت
[B][M1]ز نام خدایش سر آغاز کرد
[M2]وز آن پس نوای دعا ساز کرد
[B][M1]که شاها دلت چشمه راز باد
[M2]به روی تو چشم رضا باز باد
[B][M1]زبانی که باشد به فرمان گرو
[M2]نباشد به از گوش فرمان شنو
[B][M1]فضیلت بود در قبول سخن
[M2]نه اندر فضولی کن یا مکن
[B][M1]ز سوسن گل باغ ازان بهتر است
[M2]که این جمله گوش آن زبان آور است
[B][M1]خدای آنچه با بندگان می کند
[M2]ازیشان توقع همان می کند
[B][M1]کند لطف تا لطف خویی کنند
[M2]کند نیکویی تا نکویی کنند
[B][M1]بپرورد در لجه جودشان
[M2]به جودی که پرورد فرمودشان
[B][M1]گناه همه از نم عفو شست
[M2]به جرم کسان از همه عفو جست
[B][M1]ازان با همه زد دم از راستی
[M2]که تابد عنانشان ز کم کاستی
[B][M1]به هر کس ز داد و ستد ره گشاد
[M2]نمی خواهد از وی به جز آنچه داد
[B][M1]میفکن به کار رعیت گره
[M2]خدا آنچه دادت به ایشان بده
[B][M1]ترحم کن و عفو و بخشش نمای
[M2]که اینها رسیدت ز فضل خدای
[B][M1]جهان کوه و فعل تو آمد ندا
[M2]جزای تو بر فعل باشد صدا
[B][M1]ازین کوه کز فعل تو پر نداست
[M2]صدا جز به وفق ندا برنخاست
[B][M1]به کوه آنچه گویی جز آن نشنوی
[M2]به خاک آنچه کاری جز آن ندروی
[B][M1]نهالی که کاری درین تیره خاک
[M2]چنان کار کز وایه طبع پاک
[B][M1]دهد نام نیکوت امروز بار
[M2]به فردات خشنودی کردگار
[B][M1]اگر واگذاری به او کار خویش
[M2]نیاید تو را هیچ دشوار پیش
[B][M1]ز کار تو دشمن هراسان شود
[M2]همه کارها بر تو آسان شود
[B][M1]وگر جز بدو افکنی کار را
[M2]نشانه شوی تیر ادبار را
[B][M1]بماند تو را کار ناساخته
[M2]دل از نقد اقبال پرداخته
[B][M1]نیاورده روی دل اندر صلاح
[M2]ز تو قصد اصلاح نبود مباح
[B][M1]ز گم کرده ره رهنمایی که یافت
[M2]ز دود سیه روشنایی که یافت
[B][M1]ز سرچشمه چون تلخ و شور آید آب
[M2]ز لب تشنگان کی برد تف و تاب
[B][M1]گر اصلاح خلق جهان بایدت
[M2]دل از هر بدی بر کران بایدت
[B][M1]نشسته ز خود حرف عیب از نخست
[M2]ز تو عیب شویی نیاید درست
[B][M1]چو ناپاک آید به تو آب جوی
[M2]مجو پاکی جامه از شست و شوی
[B][M1]مشو غره حسن گفتار خویش
[M2]نکو کن چو گفتار کردار خویش
[B][M1]چو کردار ناصح بود ناپسند
[M2]نصیحت کی افتد ز وی سودند
[B][M1]خرد عیب آن بی خرد می کند
[M2]که منع کس از کار خود می کند
[B][M1]نشد مانع طفل قول پدر
[M2]که خود خورد حلوا و گفتش مخور
[B][M1]پی زجر نادان بی باک کیش
[M2]بود قوت فعل از قول بیش
[B][M1]ودیعت نهادت فلک در سرشت
[M2]بسی خوی نیک و بسی خوی زشت
[B][M1]هلاک تو در خوی زشت است لیک
[M2]نجات تو بخشد ازان خوی نیک
[B][M1]چو غالب شود خوی بد بر مزاج
[M2]نباشد به جز خوی نیکش علاج
[B][M1]بزن شیشه خشم را سنگ حلم
[M2]بشو ظلمت جهل را زآب علم
[B][M1]به فکرت ز دل زنگ نسیان ببر
[M2]به شکر از درون داغ کفران ببر
[B][M1]چو باری ز گردونت آید به دوش
[M2]در افکندن آن مشو حیله کوش
[B][M1]به پشت تحمل کش آن بار را
[M2]مکن حیله گر نفس مکار را
[B][M1]مبادا شود سخت تر کار تو
[M2]به پشت تو گردد فزون بار تو
[A]
[B][M1]کمان گردنی از پی و استخوان
[M2]کلاغش پی طعمه زاغ کمان
[B][M1]بدل گشته او را ز بار درشت
[M2]چو گردن به تقعیر تحدیث پشت
[B][M1]شده پیر و چون شاهد خودپرست
[M2]هم آیینه هم شانه او را به دست
[B][M1]نموده ز آیینه اش مرگ روی
[M2]ز بس محنت از شانه اش رفته موی
[B][M1]ز بی گوشتی ایمن از گرگ و شیر
[M2]چریدی به هر دشت و وادی دلیر
[B][M1]ز بس بوده کوهان او بارسنج
[M2]به پشتش ازان آمده کوه رنج
[B][M1]دوچارش فتاد از قضا روبهی
[M2]ز حالات حیلتگران آگهی
[B][M1]بدو گفت کای قانع سربلند
[M2]ازین باغ کرده به خاری پسند
[B][M1]ز گیتی نوردان چه کهنه چه نو
[M2]چو تو کیست کم خوار و بسیار رو
[B][M1]خرد کشتی خشک دریات خواند
[M2]کسی چون تو کشتی به خشکی نراند
[B][M1]چرایی چنین لاغر و پشت ریش
[M2]چرا آمد این پشت ریشیت پیش
[B][M1]نیازرده موری ز تو ماه و سال
[M2]چو مورت که کرد اینچنین پایمال
[B][M1]بگفتا چه گویم به تو حال خویش
[M2]خبرهای ادبار و اقبال خویش
[B][M1]گرفتار سنگین دلی گشته ام
[M2]که از وی به خون دل آغشته ام
[B][M1]به پشتم نهد از نمکسار بار
[M2]کشد زیر بارم به بینی مهار
[B][M1]نسنجیده باری به آنسان ثقیل
[M2]که از ثقل آن بشکند پشت پیل
[B][M1]ازان بار هر جا درافتم ز پای
[M2]بجنباند از زخم چوبم ز جای
[B][M1]چنین پشت و پهلوی من ریش ازوست
[M2]به هر ریش من آمده نیش ازوست
[B][M1]به ناله زبان کرده ام چون جرس
[M2]مرا هیچ کس نیست فریادرس
[B][M1]چو روبه شنید این حدیث دراز
[M2]پی چاره کاریش شد حیله ساز
[B][M1]بگفتا میان نمکسار و شهر
[M2]بود رودی از موج دریاش بهر
[B][M1]چو آنجا رسی زن در آن آب جک
[M2]که گردد نمک از گدازش سبک
[B][M1]وز آن پس برون نه ازان رود گام
[M2]سبک بار تا شهر خوش می خرام
[B][M1]شتر چون ز روبه شنید این سخن
[M2]بدان حیله شد خویش را چاره کن
[B][M1]پیاپی در آن دجله نیک تک
[M2]به یک نیمه آورد بار نمک
[B][M1]شتربان چو زان حیله آگاه شد
[M2]به چالاکی او را جزا خواه شد
[B][M1]به یکبار ترک نمکسار کرد
[M2]بدو جمله پشم و نمد بار کرد
[B][M1]ازان حیله مسکین شتر در حجاب
[M2]به دستور خود خفت در رود آب
[B][M1]ز بس آب برداشت پشم و نمد
[M2]یکی ده شده آن باز و ده گشت صد
[B][M1]به سختی همی رفت آن راه را
[M2]به نفرین همی گفت روباه را
[B][M1]که بادش ز روی زمین نام گم
[M2]که بر من روا داشت این اشتلم
[B][M1]من از یک نمک داشتم دل دو نیم
[M2]به آبم درافکند پشمین گلیم
[B][M1]گلیم خود از آب گر برکشم
[M2]ز شادی بر اوج فلک سرکشم
[B][M1]بیا ساقیا فکر آن باده کن
[M2]که دل را بود از حیل ساده کن
[B][M1]به یک جرعه ام ساز ازان شیر گیر
[M2]خلاصی ده از مکر روباه پیر
[B][M1]بیا مطربا نقشی از نو ببند
[M2]بزن این نوا را به بانگ بلند
[B][M1]که آنست شیر این گذرگاه را
[M2]که از سر کشد پوست روباه را
[B][M1]یکی اشتر از ضعف چون عنکبوت
[M2]سوی دشت شد تار تن گرد قوت
[A]
[B][M1]فلاطون که فر الهیش بود
[M2]ز دانش به دل گنج شاهیش بود
[B][M1]گشاد از دل و جان یزدان شناس
[M2]زبان را به تمهید شکر و سپاس
[B][M1]وز آن پس به هر زیرک تیزهوش
[M2]شد از گنج اسرار گوهرفروش
[B][M1]که ای اولین تخم این کشتزار
[M2]پسین میوه باغ هفت و چهار
[B][M1]رصد دان این هفت گنبد تویی
[M2]کله دار این چار مسند تویی
[B][M1]به پای فراست برآ گرد خویش
[M2]به چشم کیاست ببین گرد خویش
[B][M1]درین بقعه بنگر که یار تو کیست
[M2]بر این رقعه بشمر که کار تو چیست
[B][M1]خوری روزی از خوان فضل خدای
[M2]چرا ناوری طاعت او به جای
[B][M1]به کوی وفا سست اساسی مکن
[M2]ببین نعمت و ناسپاسی مکن
[B][M1]به نعمت رسیدی مکن چون خسان
[M2]فراموش از انعام نعمت رسان
[B][M1]ز بس می رسد فیض انعام ازو
[M2]برد بهره هم خاص و هم عام ازو
[B][M1]نه شاه است تنها ازو بهره مند
[M2]گدایان ز نابهره مندی نژند
[B][M1]ز خوان نوالش زمان در زمان
[M2]گدا را همانست و شه را همان
[B][M1]چه بودی گدا را بتر زانکه شاه
[M2]رهیدی ز آفات بر تخت جاه
[B][M1]ز نیلی کمان چرخ زرین سپر
[M2]گدا گشتی آماج تیر خطر
[B][M1]بسا شه که در ضعف و سستی بود
[M2]نصیب گدا تندرستی بود
[B][M1]بسا لاله داغ بر دل به باغ
[M2]که باشد ز داغش گیا را فراغ
[B][M1]مکن این همه فکر دور و دراز
[M2]پی آنچه نبود به آنت نیاز
[B][M1]به افتد به هر حال دوری تو را
[M2]ز فکری که نبود ضروری تو را
[B][M1]به شهباز فکرت ازین آشیان
[M2]به هر دم دو صد صید دولت توان
[B][M1]مکن همچو جغدش به صد رنج و درد
[M2]پی گنج موهوم ویرانه گرد
[B][M1]ز ایزد که جان و تنت داده است
[M2]تو را هر چه می باید آماده است
[B][M1]ز تو این همه جهد و کوشش که چه
[M2]ز تاب و تف حرص جوشش که چه
[B][M1]متاعیست دنیا پی این متاع
[M2]مکن با حریصان گیتی نزاع
[B][M1]مکن بهر پیکارشان نیفه تنگ
[M2]که کار سگان است بر جیفه جنگ
[B][M1]ز سیمش چه داری سفیدی امید
[M2]که گردد سیاه از مساسش سفید
[B][M1]چو باشد زرش قفل فرج ستور
[M2]چه جویی ازان فتح باب سرور
[B][M1]بود روشن این نکته بر اهل دید
[M2]که می ناید از قفل کار کلید
[B][M1]بت اند این دو خوش آن که زین بت برست
[M2]به بت کیست لایق به جز بت پرست
[B][M1]جهانی شده زین بتان خاکسار
[M2]بتان را به آن بت پرستان گذار
[B][M1]کن از سجده بت رخ خویش پاک
[M2]اگر دیگری بت پرستد چه باک
[B][M1]به دل ناشده میل دنیات سخت
[M2]بکش از حریم تمناش رخت
[B][M1]نشاید به جان مهر آن داشتن
[M2]که می بایدش زود بگذاشتن
[B][M1]به عبرت ز پیشینیان یاد کن
[M2]دل از یاد پیشینیان شاد کن
[B][M1]بخوان دفتر کهنگان و نوان
[M2]به هر کشوری بین که چون خسروان
[B][M1]به میدان شاهی فرس تاختند
[M2]در آن عرصه نرد هوس باختند
[B][M1]ز صد گام نارفته یک گام را
[M2]ز صد کام نارانده یک کام را
[B][M1]فرود آمدند از فرس عاقبت
[M2]عنان تافتند از هوس عاقبت
[B][M1]تهی تارک از تاج فرماندهی
[M2]فتادند بر بستر جاندهی
[B][M1]نهادند بر تخت از تخت پای
[M2]گرفتند در ورطه سخت جای
[B][M1]مکن همنشینی به هر بد سرشت
[M2]که دزدد ازو طبع تو خوی زشت
[B][M1]شوی از بدی پر ز نیکی تهی
[M2]وز آن نبودت ذره ای آگهی
[B][M1]چه خوش گفت دهقان صافی ز رنگ
[M2]که انگور گیرد ز انگور رنگ
[B][M1]چو دشمن به دست تو گردد اسیر
[M2]ازو سایه دوستی وامگیر
[B][M1]اگر چند خصم تو بود از نخست
[M2]چو آمد به دست تو از خیل توست
[B][M1]مران اسب بداد بر خیل خویش
[M2]بگردان ز بنیادشان سیل خویش
[B][M1]نه آنست شه کش بود در سپاه
[M2]هزاران غلام مرصع کلاه
[B][M1]شه آن دان که رسم کرم زنده کرد
[M2]صد آزاد را از کرم بنده کرد
[B][M1]دلت را به دانشوری دار هوش
[M2]چو دانستی آنگاه در کار کوش
[B][M1]بود حال شریر دانا به خیر
[M2]که گردد سوی خیر دلال غیر
[B][M1]چو اعمی که باشد چراغش به کف
[M2]فروغ چراغش فتد هر طرف
[B][M1]بود روشن از وی ره دیگران
[M2]ره وی ازان روشنی بر کران
[B][M1]به هر کس ره آشنایی مپوی
[M2]ز هر آشنا روشنایی مجوی
[B][M1]جفایی که بر تو ز عالم رسد
[M2]جز از جانب آشنا کم رسد
[B][M1]هر آن جور کز دور این آسیاست
[M2]همه ز آشنا رفته بر آشناست
[B][M1]بود داوری ها دو همخانه را
[M2]که هرگز نباشد دو بیگانه را
[B][M1]چو ز آیینه کردی کدورت زدای
[M2]شود صورت خوب شاهد نمای
[B][M1]سخن را ز بیهود صافی گذار
[M2]که گردد جمال خرد آشکار
[B][M1]به کم عقلی آن سفله اقرار کرد
[M2]که بر هرزه گفتار بسیار کرد
[B][M1]مگو تا نپرسد ز تو نکته جوی
[M2]چو پرسد تأمل کن آنگه بگوی
[B][M1]سخن بی تأمل کم افتد صواب
[M2]زبان را عنان از خطا بازتاب
[B][M1]سخن شاهد جلوه گاه دل است
[M2]خلاصی ازان جلوه گر مشکل است
[B][M1]چو آراید آن را سخن گستری
[M2]نباشد به از راستی زیوری
[B][M1]میارا رخش را به نیل دروغ
[M2]کزان نیل گردد رخش بی فروغ
[B][M1]مگو راستی هم که صاحب خرد
[M2]به روی قبولش نهد دست رد
[B][M1]چرا راستی گوید آن راست مرد
[M2]که باید به صد خجلتش راست کرد
[A]
[B][M1]شنیدم که شاهی به هندوستان
[M2]برافروخت بزم از رخ دوستان
[B][M1]چو طوطی به هر نکته گویا شدند
[M2]به نادر خبرها شکرخا شدند
[B][M1]یکی گفت کاندر دیار عرب
[M2]یکی جانور دیده ام بس عجب
[B][M1]شتر پیکری رسته زو بال و پر
[M2]ولیکن نه پرنده نی باربر
[B][M1]پی طعمه سوزنده اخگر خورد
[M2]چو عنقای مغرب که اختر خورد
[B][M1]بود در دهان وی آتش چو آب
[M2]نسوزد گلویش ازان تف و تاب
[B][M1]ز وی هر کس آن قصه را کرد گوش
[M2]بر او بانگ زد کای برادر خموش
[B][M1]شتر را به روی زمین پر که دید
[M2]و یا طعمه مرغ از اخگر که دید
[B][M1]به دل کی کند خانه مرغ مقال
[M2]چو آید فرو ز آشیان محال
[B][M1]چو گوینده انکار ایشان بدید
[M2]به سوگند بسیار افغان کشید
[B][M1]ولیکن چو برهان دیگر نداشت
[M2]کس آن را به سوگند باور نداشت
[B][M1]ازان جمع فرخنده شرمنده ماند
[M2]چو شمع از خجالت سرافکنده ماند
[B][M1]شد آتش ز اندوه و برخاست زود
[M2]برون رفت بر خویش پیچان چو دود
[B][M1]ز پا راحله وز جگر زاد کرد
[M2]نهان از همه رو به بغداد کرد
[B][M1]شتر مرغی آورد آنجا به دست
[M2]به عزم دیار خود احرام بست
[B][M1]پس از سالی آورد سوی شهش
[M2]بدان ساخت از صدق خویش آگهش
[B][M1]شه آن را چو دید آفرین کرد و گفت
[M2]که ای قول تو بوده با صدق جفت
[B][M1]بود صبح کاذب سخن بی فروغ
[M2]نیاید ز صادق زبانان دروغ
[B][M1]ولی کی سزد حرفی از نکته سنج
[M2]که باید در اثبات آن برد رنج
[B][M1]لب از دعویی به که داری نگاه
[M2]که آری دلیلش ز یکساله راه
[B][M1]بیا ساقیا در ده آن جام صاف
[M2]که شوید ز دل رنگ و بوی گزاف
[B][M1]به هر جا که افتد ز عکسش فروغ
[M2]به فرسنگ ها رخت بندد دروغ
[B][M1]بیا مطربا زانکه وقت نواست
[M2]بزن این نوا را در آهنگ راست
[B][M1]که کج جز گرفتار خواری مباد
[M2]به جز راست را رستگاری مباد
[A]
[B][M1]زهی گنج حکمت که سقراط بود
[M2]مبرا ز تفریط و افراط بود
[B][M1]شد از جودت فکر ظلمت زدای
[M2]همه نور حکمت ز سر تا به پای
[B][M1]سرانجام خلعت پرستان شناخت
[M2]ز بی خلعتی خلعت خویش ساخت
[B][M1]ز خمخانه چرخ پر اشتلم
[M2]به خانه درون داشت یک کهنه خم
[B][M1]به فصل زمستان در آن سرزمین
[M2]به شبها ز سرما شدی خم نشین
[B][M1]چو خورشید خیمه به گردون زدی
[M2]ز تدویر خم خیمه بیرون زدی
[B][M1]نشستی ز عریان تنی بی حجاب
[M2]شدی گرم در پرتو آفتاب
[B][M1]یکی روز تن عور خورشیدوار
[M2]رسیدش به سر شاه آن روزگار
[B][M1]بدو گفت کای پیر دانش پذیر
[M2]بدینسان چرایی ز ما گوشه گیر
[B][M1]قدم باز می داری از راه ما
[M2]نمی آوری رو به درگاه ما
[B][M1]بگفتا که تنگ است بر من مجال
[M2]ز شغلی که باشد مرا ماه و سال
[B][M1]بگفتش که چندین تورا شغل چیست
[M2]که بی آن نیاری یکی لحظه زیست
[B][M1]بگفتا پی دولت زندگی
[M2]همی سازم اسباب پایندگی
[B][M1]بگفتش که اسباب آن پیش ماست
[M2]رساندن به حاجتوران کیش ماست
[B][M1]بگفت ار بدانم که آن پیش توست
[M2]ببندم کمر در رضای تو چست
[B][M1]به دست تو برگ حیات تن است
[M2]که آن سد راه نجات من است
[B][M1]حیات دل و جان بود کام من
[M2]که آن بندد از راه تو گام من
[B][M1]بگفتش به هر چیز داری نیاز
[M2]بگو تا کنم از برای تو ساز
[B][M1]بگفتا نیاز من خاکسار
[M2]به تو غیر ازین نیست ای شهریار
[B][M1]که این خلعت گرم کز عکس مهر
[M2]به دوشم کشیده ست اکنون سپهر
[B][M1]به تاراج سایه نگیری ز من
[M2]به لطف این توقع پذیری ز من
[B][M1]گذاری که یکدم به بی پردگی
[M2]برد مهر چرخ از من افسردگی
[B][M1]چو بشنید شاه از وی این گفت و گوی
[M2]شد از خاصگان بهر او جامه جوی
[B][M1]یکی جامه دادند او را عطا
[M2]ز مویینه چین و خز خطا
[B][M1]بگرداند حالی ازان جامه پشت
[M2]به نرمی فرو خواند حرفی درشت
[B][M1]که کی زندگان را کشیدن نکوست
[M2]ز مرده کفن یار ز مردار پوست
[B][M1]ز سردی دی چون شوم رنج یاب
[M2]شبم خم پسند است و روز آفتاب
[B][M1]هزار آفرین بر حکیمی چنین
[M2]برون پایه اش زآسمان و زمین
[B][M1]نه بر جانش از دور افلاک درد
[M2]نه بر طبعش از عالم خاک گرد
[B][M1]درین کار شاگرد بودش هزار
[M2]فلاطون از آنها یکی در شمار
[B][M1]فلاطون فلاطونی از وی گرفت
[M2]فلاطونی افزونی از وی گرفت
[B][M1]به حکمت چو در ثمین سفته است
[M2]به دانا فلاطون چنین گفته است
[B][M1]که ای رسته از تنگنای خیال
[M2]زده در هوای خرد پر و بال
[B][M1]بر آن دار همت ز آغاز کار
[M2]که گردی شناسای پروردگار
[B][M1]بدانی حق دولت بندگیش
[M2]نهی پا به راه پرستندگیش
[B][M1]روی راه خوشنودیش صبح و شام
[M2]به کسب رضایش کنی اهتمام
[B][M1]ز حکمت به معراج عزت برآی
[M2]بنه بر سر چرخ گردنده پای
[B][M1]بسا دست کوته ز بی مایگی
[M2]که دارد ز حکمت فلک پایگی
[B][M1]اگر بودی از جهل هر سینه صاف
[M2]برافتادی از خلق رسم خلاف
[B][M1]ره مرد دانا یکی بیش نیست
[M2]به جز طبع نادان دو اندیش نیست
[B][M1]نبینی درین ششدر دیولاخ
[M2]ز شادی دل شش نفر را فراخ
[B][M1]یکی آن حسدور به هر کشوری
[M2]که رنجش بود راحت دیگری
[B][M1]چو حال کسی بیند از خویش به
[M2]فتد بر رگ جانش از غم گره
[B][M1]دوم کینه ورزی که از خلق زشت
[M2]بود کینه خلقش اندر سرشت
[B][M1]چو نتواند از کس شدن کینه کش
[M2]نباشد ز کینداریش سینه خوش
[B][M1]سیم نو توانگر که بهر درم
[M2]بود روز و شب بر دل او دو غم
[B][M1]یکی آنکه چون چیزی آرد به کف
[M2]دوم آنکه ناگه نگردد تلف
[B][M1]چهارم لئیمی که با گنج سیم
[M2]بود همچو نام زرش دل دو نیم
[B][M1]که ناگه نیابد بدو فقر راه
[M2]نگردد بدان روز عیشش تباه
[B][M1]بود پنجمین طالب پایه ای
[M2]که در خورد آن نبودش مایه ای
[B][M1]کند آرزوی مقام بلند
[M2]که نتواند آنجا فکندن کمند
[B][M1]ششم از ادب خالی اندیشه ای
[M2]که باشد حریف ادب پیشه ای
[B][M1]چو طبعش بود از ادب بی نصیب
[M2]کشد نو به نو مالشی از ادیب
[B][M1]بود سیم و زر رنج دین پروران
[M2]طبیبان آن رنج دانشوران
[B][M1]کشد رنج را چون سوی خود طبیب
[M2]کجا باشدش از مداوا نصیب
[B][M1]ازان کس بپرهیز و فعل و فنش
[M2]که دارد دلت بی سبب دشمنش
[B][M1]اگر ره نگرداند از گرگ و میش
[M2]بود یاور او در آزار خویش
[B][M1]زبان را چه داری به گفتن گرو
[M2]ز هر سو گشا گوش حکمت شنو
[B][M1]خدا یک زبانت بداد و دو گوش
[M2]که کم گوی یعنی و افزون نیوش
[B][M1]خموشی بود دولت ایزدی
[M2]دلیل هنرمندی و بخردی
[B][M1]ز بسیار دانان فراست گواست
[M2]که بسیار گوی از کیاست جداست
[B][M1]سخن را کزان بسته داری نفس
[M2]یکی مرغ دان پایبند قفس
[B][M1]چو گفتی قفس یافت بر وی شکست
[M2]طمع بگسل از وی که آید به دست
[B][M1]مکش زیر ران مرکب حرص و آز
[M2]ز گیتی به قدر کفایت بساز
[B][M1]به هر روز تا شب ز خوان سپهر
[M2]بسنده ست یک خشت نانت چو مهر
[B][M1]بیفکن ز کف کاسه زر ناب
[M2]کف خویش را کاسه کن بهر آب
[B][M1]ز زربفت هستی مشو خودفروش
[M2]کهن خرقه نیستی کش به دوش
[B][M1]مکش بهر معموری خانه رنج
[M2]به ویرانه خود را نهان کن چو گنج
[B][M1]به خود بند در خدمت خود کمر
[M2]به مخدومی از کس مکش درد سر
[B][M1]ز چوبت کف پای نعلین سای
[M2]به از نعل زر بر سم بادپای
[B][M1]چراغ شبت بس بود ماهتاب
[M2]ادیم زمین بهر تو نطع خواب
[B][M1]بدین حال با حکمت اندوزیت
[M2]سلوک عمل گر شود روزیت
[B][M1]بری گوی دولت ز همپیشگان
[M2]شوی سرور حکمت اندیشگان
[B][M1]رهانی ز سود و زیان خویش را
[M2]رسانی به پیشینیان خویش را
[B][M1]حذر کن ز آسیب جادو زنان
[M2]به دستان سران را ز پای افکنان
[B][M1]به روی زمین دام مردان مرد
[M2]بساط وفا و مروت نورد
[B][M1]ازیشان در درج حکمت به بند
[M2]وزیشان نگون قدر هر سربلند
[B][M1]ازیشان خردمند را پایه پست
[M2]وزیشان سپاه خرد را شکست
[B][M1]دهد طعم شهد و شکر زهرشان
[M2]مخور زهر را چون شکر بهرشان
[B][M1]مشو غره حلم مرد حلیم
[M2]که بر حلم عمری نشیند مقیم
[B][M1]درختیست صندل خنک در مزاج
[M2]پی علت گرم طبعان علاج
[B][M1]به هم در شده شاخه ها زان درخت
[M2]چو در اصطکاک افتد از باد سخت
[B][M1]زند آتشی شعله زان اصطکاک
[M2]که ریزد ازان شاخ و برگش به خاک
[B][M1]اگر پیر باشد عوان ور جوان
[M2]به هر حال نبود عوان جز عوان
[B][M1]تنش گر چه از ضعف پیریست سست
[M2]بود سیرت بد در او تندرست
[B][M1]درونش سیاه از دل تیره خوی
[M2]کیش سود دارد سفیدی موی
[B][M1]به سال و مه ار گرگ گردد بزرگ
[M2]نیاید برون هرگز از خوی گرگ
[B][M1]به پیمان مشو بند فرمان او
[M2]که دام فریب است پیمان او
[B][M1]مبادا به آن دامت اندر کشد
[M2]به تزویر جانت ز تن برکشد
[A]
[B][M1]به عمان یکی مرغ فرتوت بود
[M2]که از ماهیش قوت و قوت بود
[B][M1]به جز ساحل بحر منزل نداشت
[M2]به جز ماهی از صید حاصل نداشت
[B][M1]به قصدش همه چشم بودی چو دام
[M2]که چون شست از وی رسیدی به کام
[B][M1]چنان شد بر او ضعف پیری درست
[M2]که اسباب صیادیش گشت سست
[B][M1]ز هر طعمه روزی تهی حوصله
[M2]وز آن ضعف و بی حاصلی در گله
[B][M1]ز صید غرض چشم امید بست
[M2]به نظاره بر طرف دریا نشست
[B][M1]دو صد جوق ماهی در آن آبگیر
[M2]همی دید چون نقش چین بر حریر
[B][M1]رخ آب ازان ماهیان جا به جای
[M2]چو پولاد مصقول جوهرنمای
[B][M1]به حرمان دلی داشت زانها دو نیم
[M2]چو محروم مفلس ز خوان لئیم
[B][M1]شکم گرسنه لقمه از کام دور
[M2]ز طبع غذا جوی آرام دور
[B][M1]ز ناگه یکی ماهی او را بدید
[M2]بدو کرد آغاز گفت و شنید
[B][M1]که ای آفت جان دلخستگان
[M2]دل آزار خیل زبان بستگان
[B][M1]رسد از تو تیر بلا فوج فوج
[M2]زره پوش از آنیم دایم ز موج
[B][M1]کنون رفته از کار می بینمت
[M2]به سستی گرفتار می بینمت
[B][M1]چرا ریخت زینسان پر و بال تو
[M2]ز قوت فرو ماند چنگال تو
[B][M1]بگفتا شدم پیر و بیماریم
[M2]درافکند از پا به سرباریم
[B][M1]بدیم از ضمیر بداندیش رفت
[M2]پشیمانم از هر چه زین پیش رفت
[B][M1]ز من هر که را زخم جانی رسید
[M2]همه از غرور جوانی رسید
[B][M1]بر این ساحل امروز دارم قرار
[M2]ز آزار هر جانور توبه کار
[B][M1]مرا یک دو شاخ گیاه است بس
[M2]چرا جویم از حرص آزار کس
[B][M1]دلم چون شد از وایه طبع پاک
[M2]گرم لقمه ماهی نباشد چه باک
[B][M1]خود آن لقمه آسیب جان و تن است
[M2]که در وی نهان کرده صد سوزن است
[B][M1]بیا تا ز هر تیرگی خم زنیم
[M2]زمانی به هم از صفا دم زنیم
[B][M1]دل از ظلمت ظلم صافی کنیم
[M2]به آیین عدلش تلافی کنیم
[B][M1]بر این قول گر اعتمادیت نیست
[M2]وز این نکته در دل گشادیت نیست
[B][M1]بگیر این گیاه به هم تافته
[M2]ز بس تافته محکمی یافته
[B][M1]دهانم به آن رشته محکم ببند
[M2]که تا باشی ایمن ز هر ناپسند
[B][M1]چو بیچاره ماهی شنید آن فریب
[M2]نماند از فریبنده هیچش نهیب
[B][M1]گرفت آن گیا را و سویش شتافت
[M2]گذرگاه خود جز گلویش نیافت
[B][M1]به یک جستن او را ز جا در ربود
[M2]فکندش به جایی که گویی نبود
[B][M1]ربود از کف بحر مشتی درم
[M2]نهان ساخت در غله دان عدم
[B][M1]بیا ساقی آن جام گیتی فروز
[M2]که شب را نهد راز بر روی روز
[B][M1]بده تا ز مکر آوران جهان
[M2]نماند ز ما هیچ مکری نهان
[B][M1]بیا مطربا همچو دانا حکیم
[M2]که می داند از نبض حال سقیم
[B][M1]بنه بر رگ چنگ انگشت خویش
[M2]بدان درد پنهان هر سینه ریش
[A]
[B][M1]ز هر تار حکمت که او تافته ست
[M2]دو صد خرقه تن رفو یافته ست
[B][M1]ز نقشی که در خاطر آورده است
[M2]بسی صورت نادر آورده است
[B][M1]شنیدم که بود اندر آن روزگار
[M2]یکی پادشه بختش آموزگار
[B][M1]ازین چار مادر وز این نه پدر
[M2]ندادش خداوند جز یک پسر
[B][M1]رخش بود بدر سپهر جمال
[M2]ولی شد ز کاهش تنش چون هلال
[B][M1]حکیمان سپردند راه علاج
[M2]نشد دورش آن انحراف از مزاج
[B][M1]شه نامور خواند بقراط را
[M2]سبب دان تعدیل اخلاط را
[B][M1]سر و زر همه زیر پایش فشاند
[M2]به بالین آن دلربایش نشاند
[B][M1]چو خنیاگر چست پیشش نشست
[M2]سوی ساعدش برد چون عود دست
[B][M1]بر اوتار نبضش شد انگشت مال
[M2]نوایی نیامد برون زاعتدال
[B][M1]ز قاروره اش جست ازان پس دلیل
[M2]ندیدش تن از هیچ علت علیل
[B][M1]بدانست کان رنج و درد از دل است
[M2]تنش لاغر و چهره زرد از دل است
[B][M1]دگر باره دستش سوی نبض برد
[M2]به افسانه عشق نبضش فشرد
[B][M1]به نوعی دگر جنبش آغاز کرد
[M2]بر آن لحن رقصی عجب ساز کرد
[B][M1]یقین شد که عشقش ره دل زده ست
[M2]قدم در ره سخت مشکل زده ست
[B][M1]به خلوت درون دایه اش را بخواند
[M2]ز شهزاده با وی بسی قصه راند
[B][M1]در آن نکته از وی بیانی نیافت
[M2]وز آن راز با وی نشانی نیافت
[B][M1]به شه گفت تا پرده داران راز
[M2]که بودند بر راز او پرده ساز
[B][M1]گشایند پرده ز هر پردگی
[M2]چو برگ گل از نازپروردگی
[B][M1]کنیزان پوشیده رخ چون پری
[M2]در آیند در عرض جولانگری
[B][M1]به کف نبض شهزاده بقراط راد
[M2]نظر بر بتان پریرخ نهاد
[B][M1]بسا سرو گلرخ که بر وی گذشت
[M2]که نبض وی از جنبش خود نگشت
[B][M1]ز ناگه یکی ماه مشکین نقاب
[M2]برون آمد از پرده چون آفتاب
[B][M1]نگاری ز سر تا قدم جان پاک
[M2]ز هر تن مخاطب به روحی فداک
[B][M1]چو شهزاده را چشم بر وی فتاد
[M2]تو گویی مگر شعله در نی فتاد
[B][M1]به پهلوی او دل طپیدن گرفت
[M2]ز رخسار او خون چکیدن گرفت
[B][M1]ز نبضش قرار از دل آرام رفت
[M2]به همراهی آن گل اندام رفت
[B][M1]بدانست بقراط کان مهوش است
[M2]که شهزاده زو سینه در آتش است
[B][M1]از آنجا قدم جانب شاه زد
[M2]که شهزاده را دلبری راه زد
[B][M1]ز خورشیدرویی در آفاق طلق
[M2]فتاده ست همچون مه اندر محاق
[B][M1]بدان شوخ دارد گرفتاریی
[M2]جز این نبودش هیچ بیماریی
[B][M1]بپرسید شه کان دلارام کیست
[M2]مر او را نشیمن کجا نام چیست
[B][M1]بگفتا به جایی دل از دست داد
[M2]که انگشت نتوان بر آنجا نهاد
[B][M1]به صیدی کمند امید افکن است
[M2]که همخوابه مهد ناز من است
[B][M1]درین کهنه ویرانه گنج من اوست
[M2]سرور سرای سپنج من اوست
[B][M1]بدو گفت شه کای گرامی حکیم
[M2]دلی بهر فرزند دارم دو نیم
[B][M1]فرود آی ازین نیکرو بارگی
[M2]رهان خاطرم را ز غمخوارگی
[B][M1]ازین بارگی گر بتابی عنان
[M2]کشم مرکبی بهترت زیر ران
[B][M1]به شه گفت بقراط کای شهریار
[M2]کس از جان خود می نگیرد کنار
[B][M1]مر او چو جان است و جان را خلل
[M2]چو افتد نیابد کس آن را بدل
[B][M1]میانشان ازینسان جواب و سؤال
[M2]بسی رفت و کوته نشد قیل و قال
[B][M1]چو شه را برون نامد آن مه ز میغ
[M2]چو خورشید آهیخت رخشنده تیغ
[B][M1]که کام پسر زان سمنبر بده
[M2]و یا زیر شمشیر من سر بنه
[B][M1]بگفتا که عمری به هر داوری
[M2]کنی دعوی معدلت گستری
[B][M1]نباشد درین معدلت بوی خیر
[M2]که خود ندهی انصاف و جویی ز غیر
[B][M1]اگر قبله میل آن سرو بن
[M2]کنیز تو باشد همین حکم کن
[B][M1]شهش آفرین گفت کای رهنمون
[M2]که عقل تو از علمت آمد فزون
[B][M1]وجودت ز هر آفت آزاد باد
[M2]ز عقلت جهان حکمت آباد باد
[B][M1]گذشتم من از صحبت آن کنیز
[M2]اگر چه مرا بود چون جان عزیز
[B][M1]دل از صورت مهر او ساده کرد
[M2]فرستاد و تسلیم شهزاده کرد
[B][M1]چو شهزاده از لعل او کام یافت
[M2]ز بی صبری خویش آرام یافت
[B][M1]شب وی ازان مه شب قدر گشت
[M2]هلالش به یک چند شب بدر گشت
[B][M1]بیا ای تو را دل به حکمت گرو
[M2]دمی برگشا گوش حکمت شنو
[B][M1]بنه گوش دل را به فهم سلیم
[M2]بدان نکته هایی که گفت این حکیم
[B][M1]چه خوش گفت کای مانده در تاب و پیچ
[M2]قناعت کن از خوان گیتی به هیچ
[B][M1]کشش های حاجت ز خود دور کن
[M2]ز بی حاجتی سینه پر نور کن
[B][M1]چو بی حاجت است آن که مقصود توست
[M2]بدین نسبت خود به او کن درست
[B][M1]کسی را که بی حاجتی بیشتر
[M2]قدمگاه قربش بود پیشتر
[B][M1]به قوت کم از خوان گیتی بساز
[M2]مکن رنجت از بیش خوردن دراز
[B][M1]کم ناگوار اندک پر گزند
[M2]به از بیش اگر خود بود سودمند
[B][M1]چرا بیمت از فقر و بی سیمی است
[M2]که بی سیمیت عین بی بیمی است
[B][M1]تهیدست با ایمنی خفته جفت
[M2]به از مالداری که ایمن نخفت
[B][M1]مزن پشت پا بخت فیروز را
[M2]به قسمت سه کن هر شبانروز را
[B][M1]به بقراط شد علم طب آشکار
[M2]به او گشت قانون آن استوار
[B][M1]یکی را به تحصیل دانش گذار
[M2]که بی دانشی نیست جز عیب و عار
[B][M1]به دانش شو اندر دوم کارگر
[M2]سوم را به بی دانشان بر سپر
[B][M1]بدین نکته دانا و بخرد شدم
[M2]که دانا به نادانی خود شدم
[B][M1]نگویم ندانم که این اعتراف
[M2]ز دانایی خود بود محض لاف
[B][M1]بود پیش دانای مشکل گشای
[M2]تو مهمان جهان همچو مهمانسرای
[B][M1]بخور هر چه پیشت نهد میزبان
[M2]همه تن به شکرانه اش شوزبان
[B][M1]وگر هیچ ندهد تقاضا مکن
[M2]خیال طلب را به دل جا مکن
[B][M1]نعیمیست دنیا که پاینده نیست
[M2]به جز رنج و محنت فزاینده نیست
[B][M1]چو دستت دهد خیر می کن در او
[M2]نوابخشی غیر می کن در او
[B][M1]و گر نی ز ناداری خود منال
[M2]بود عرصه شکر واسع مجال
[B][M1]نبیند یکی حال یزدان شناس
[M2]که واجب نباشد بر آنش سپاس
[B][M1]ز ادبار شر رو نه اندر گریز
[M2]به اقبال هر خیر شو زود خیز
[B][M1]مرو روی در شغل شر چون خسان
[M2]وگر خیر باشد به غایت رسان
[B][M1]همی دار ازان طرف دامان نگاه
[M2]وز این بر سر خویش می نه کلاه
[B][M1]برآور به کار نکو در جهان
[M2]به عرض زمین نام و طول زمان
[B][M1]به صد نام اگر مرد نام آور است
[M2]طلبگار خیر از همه بهتر است
[B][M1]به هر لقمه زین خوان که دست آوری
[M2]تو را او خورد یا تو او را خوری
[B][M1]تو را او خورد چون بود ناگوار
[M2]تو او را خوری چون فتد سازگار
[B][M1]نترسد ز مرگ آن که تسلیم اوست
[M2]اگر تلخیی هست در بیم اوست
[B][M1]مبر چیزها را برون زاعتدال
[M2]مکن تارک طبع را پایمال
[B][M1]گر آبت زلال است و نقلت شکر
[M2]به اندازه نوش و به اندازه خور
[B][M1]فراش ار حریر است و همخوابه حور
[M2]منه پای بیرون خیر الامور
[B][M1]میان دو کس معنی زیرکی
[M2]بود مایه اتحاد و یکی
[B][M1]همه زیرکان زان به هم دوستند
[M2]یکی مغز را گشته صد پوستند
[B][M1]ولی هست در دیده اعتبار
[M2]طریق جهالت هزاران هزار
[B][M1]دو جاهل به هم متحد نیستند
[M2]ره عقل را معتقد نیستند
[B][M1]ز عاقل بسی تا به جاهل ره است
[M2]ره هر یکی زان دگر کوته است
[B][M1]کی آید به هم راست پیوندشان
[M2]به هم هست پیوندشان بندشان
[A]
[B][M1]به یونان حکیمی فلاطون محل
[M2]که در علم حکمت نبودش بدل
[B][M1]ز گیتی یکی سفله فرزند داشت
[M2]که با مردم سفله پیوند داشت
[B][M1]نمی زد به راه پدر نیم گام
[M2]بدر بود از آیین حکمت تمام
[B][M1]ز حرف ادب دور انگشت او
[M2]ز نقد مروت تهی مشت او
[B][M1]ز اقبال او عار همخانه را
[M2]ز ادبار او بار بیگانه را
[B][M1]حریفان ازو رنجه در میکده
[M2]به مستان قوی پنجه در عربده
[B][M1]ز خوی بدش مادر آمد به تنگ
[M2]به پیش پدر کوفت بر سینه سنگ
[B][M1]که ای پیر تعلیم فرزانگان
[M2]ز خوی نکو خویش بیگانگان
[B][M1]یکی جزو از دفتر عقل کل
[M2]فروغ ضمیرت چراغ سبل
[B][M1]به شاگردیت عقل فعال شاد
[M2]کمالاتش از عقل تو مستفاد
[B][M1]ز فکر تو حل مشکل هندسی
[M2]محرر براهین اقلیدسی
[B][M1]مؤدب به تأدیب تو خاکیان
[M2]مباهی به آدابت افلاکیان
[B][M1]به تو هست فرزندت از جمله پیش
[M2]بدو هست پیوندت از جمله بیش
[B][M1]به تعلیم آداب او لب گشای
[M2]ز لوح دلش حرف علت زدای
[B][M1]نیند از تو بیرونیان بی نصیب
[M2]چرا جزو خود را نباشی ادیب
[B][M1]بگفتا گل او ز کان من است
[M2]ولی جان او نی ز جان من است
[B][M1]چو جانش نباشد ز من بهره ناک
[M2]چه سودش کند نسبت آب و خاک
[B][M1]بیا ساقیا در ده آن جام خاص
[M2]که سازد مرا یکدم از من خلاص
[B][M1]ببرد ز من نسبت آب و گل
[M2]به ارواح قدسم کند متصل
[B][M1]بیا مطربا در نی افکن خروش
[M2]که باشد خروشش پیام سروش
[B][M1]کشد شایدم جذبه آن پیام
[M2]ازین دون نشیمن به عالی مقام
[A]
[B][M1]چنین است در سفرهای قدیم
[M2]ز فیثاغرس آن الهی حکیم
[B][M1]که چون قفل درج سخن باز کرد
[M2]جهان را گهر ریز این راز کرد
[B][M1]که ای چون صدف جمله تن گشته گوش
[M2]گشا یک نفس گوش حکمت نیوش
[B][M1]خدایی که آغاز هر هستی اوست
[M2]بلندی ده قدر هر پستی اوست
[B][M1]ازو شد به ما فتح باب جود
[M2]و زو یافت نور آفتاب وجود
[B][M1]ز آلودگی داد جانیت پاک
[M2]کزو زندگی دارد این آب و خاک
[B][M1]چنان پاک کامد بدو باز ده
[M2]رهش در سرا پرده راز ده
[B][M1]ز آلایش طبع پاکش بشوی
[M2]وز آن پس کنش سوی آن پاک روی
[B][M1]سزاوار آن پاک جز پاک نیست
[M2]به گردون شدن قوت خاک نیست
[B][M1]چو گشتی شناسای یزدان پاک
[M2]کسی گر نه بشناسدت زان چه باک
[B][M1]به قربش توانی رسیدن ولیک
[M2]به کردار نیکو نه گفتار نیک
[B][M1]چو کردار همراه گفتار نیست
[M2]به گفتار کس را بدو بار نیست
[B][M1]نگهدار خود را ز هر کار زشت
[M2]که ناید ز پاکان نیکو سرشت
[B][M1]مشو غره کان را ندانست کس
[M2]تو دانستی آن را به تنها و بس
[B][M1]تو را دیده بینا و دل هوشیار
[M2]ز خود از همه بیشتر شرم دار
[B][M1]اگر لب گشایی به حکمت گشای
[M2]مشو همچو بی حکمتان ژاژخای
[B][M1]و گر نی ز گفتار خاموش باش
[M2]پی فهم حکمت همه گوش باش
[B][M1]چو بندد شب تیره مشکین نقاب
[M2]ازان پیش کافتی ز پا مست خواب
[B][M1]زمانی چراغ خرد برفروز
[M2]ببین در فروغش عمل های روز
[B][M1]که روز تو در نیک و بد چون گذشت
[M2]در اشغال روح و جسد چون گذشت
[B][M1]کجا کامت از استقامت فتاد
[M2]ز سر حد راه سلامت فتاد
[B][M1]تلافی کن آن را به عجز و نیاز
[M2]به آمرزش از ایزد کارساز
[B][M1]کجا پا نیفتادت از ره برون
[M2]عنایت به طاعت شدت رهنمون
[B][M1]زیادت کن آن را به شکرآوری
[M2]فزایش ده آن را به خدمتگری
[B][M1]اگر هر شب این صورت آری به جای
[M2]شوی خاص درگاه قرب خدای
[B][M1]اگر چون شکوفه ز باران غیب
[M2]درم های سیمت بروید ز جیب
[B][M1]چو شاخ شکوفه مباش از کرم
[M2]که بر خاک و خاشاک ریزی درم
[B][M1]چنان هم مشو ممسک و زرپرست
[M2]که چون افتدت تنگه زر به دست
[B][M1]به ضرب طپانچه تو را آن ز کف
[M2]نگردد جدا چون جلاجل ز دف
[B][M1]مزی ناخوش و خوش ز نابود و بود
[M2]طریق وسط ورز در بخل و جود
[B][M1]هر آن کس که در دوستی راست نیست
[M2]بدو دشمنی جز کم و کاست نیست
[B][M1]چو در عقل و دین نیستش روشنی
[M2]حذر کن که با وی کنی دشمنی
[B][M1]تهی کن ز اندیشه اش مغز و پوست
[M2]نه با خویش دشمن شمارش نه دوست
[B][M1]مکن چون فرومایگان دل گران
[M2]ز حاجت روایی حاجتوران
[B][M1]چو باشد دو صد حاجتت با خدای
[M2]بر ارباب حاجت مزن پشت پای
[B][M1]درین پر دغا گنبد نیلگون
[M2]چو خواهی که کس را کنی آزمون
[B][M1]مشو غره حسن گفتار او
[M2]نظر کن که چونست کردار او
[B][M1]بسا کس که گفتار او دلکش است
[M2]ولی فعل و خویش همه ناخوش است
[B][M1]چو زاید ز فعلش همه درد و رنج
[M2]چه حاصل که دارد زبان سحر سنج
[B][M1]گرفتم که بر خلق شاهی کنی
[M2]نشاید ز تو کانچه خواهی کنی
[B][M1]بکن آنچه باید وگر فی المثل
[M2]در ارکان جاهت فتد صد خلل
[B][M1]نه از خرده دانیست جان کاستن
[M2]به آن گنج و مال جهان خواستن
[B][M1]مخواه آنچه کم داد بی بخت دست
[M2]به خست توان پای او سخت بست
[B][M1]به هر جا وزد باد احسان و جود
[M2]فرو ریزدش شاخ و برگ وجود
[B][M1]منه دیده بر گرد خوان سپهر
[M2]بگردان رخ از گرده ماه و مهر
[B][M1]مکن نیش دندان بر آن لقمه تیز
[M2]که ناخورده یک لقمه گویند خیز
[B][M1]مشو چو خسان سخره حرص و آز
[M2]به چیزی که امروز داری بساز
[B][M1]مخور غم که فردا چه پیش آیدت
[M2]در زرق بر رو که بگشایدت
[B][M1]زهی طفل نادان که در دست نان
[M2]بود بهر نان دگر خون فشان
[A]
[B][M1]به بغداد شد گامزن زیرکی
[M2]دوچارش فتاد از قضا کودکی
[B][M1]ز دور رخش قرص مه را شکست
[M2]چو روی خودش گرده نان به دست
[B][M1]همی خورد ازان گرده و می گریست
[M2]بدو گفت زیرک که این گریه چیست
[B][M1]بگفتا منم کودک یک تنه
[M2]ز خوان امل معده گرسنه
[B][M1]بسی اشتها سخت و این گرده خرد
[M2]کجا راه سیری توانم سپرد
[B][M1]ز گریه از آنم چنین تلخکام
[M2]که می دانم این زود گردد تمام
[B][M1]بمانم ز بی توشگی سر به زیر
[M2]نه در دست من نان و نی معده سیر
[B][M1]بیا ساقی آن می که سیری دهد
[M2]درین بیشه ام زور شیری دهد
[B][M1]بده تا درآیم چو شیر ژیان
[M2]به هم بر زنم کار سود و زیان
[B][M1]بیا مطربا وز کمان رباب
[M2]که از رشته جان زهش برده تاب
[B][M1]ز هر نغمه زیر تیری فکن
[M2]به من چون شکاری نفیری فکن
[A]
[B][M1]خرد جمله لب شد زمین بوس را
[M2]زمین بوسی اسقلینوس را
[B][M1]حکیمی که چون لب به حکمت گشاد
[M2]ز طبع گهربارش این نکته زاد
[B][M1]که ای غرقه نعمت ایزدی
[M2]گرفتار کفران ز نابخردی
[B][M1]ببین نعمت و شکر نعمت بگوی
[M2]ببین زلت و دل ز زلت بشوی
[B][M1]ز شکر است نعمت فزایش پذیر
[M2]اگر مرد راهی ره شکر گیر
[B][M1]مبادا رود پای نعمت ز جای
[M2]فروبندش از رشته شکر پای
[B][M1]عبادتگران خدا ناشناس
[M2]چو گردنده گاوند گرد خراس
[B][M1]که هر چند خالی ز گردش نزیست
[M2]نمی داند آن گردش از بهر چیست
[B][M1]به صد وایه محتاج جان کاستن
[M2]به از حاجت از ناکسان خواستن
[B][M1]به خواهش ازیشان مریز آبروی
[M2]مدار آبرو را کم از آب جوی
[B][M1]نه زر ده به گستاخ فاجر نه زور
[M2]مددگاری او مکن در فجور
[B][M1]می و شاهدش را که آمادگیست
[M2]ز تو می فروشی و قوادگیست
[B][M1]مکن ضایع انعام خود زینهار
[M2]به حق ناشناسان حق ناگزار
[B][M1]به بحر اندرون به گهر ریختن
[M2]که در کیسه سفله زر ریختن
[B][M1]به تعلیم ناکس زبان کم گشای
[M2]که تعلیم او نیست دانش فزای
[B][M1]ز دانش دلش کی منور شود
[M2]به سگ آب ریزی نجس تر شود
[B][M1]سلامت اگر بایدت گوش باش
[M2]ز گفتار بیهوده خاموش باش
[B][M1]وگر زانکه گویی سخن راست گوی
[M2]به جز راستی زیور آن مجوی
[B][M1]نداند دل هیچ دانشوری
[M2]سخن را به از راستی زیوری
[B][M1]به صنعت سخن را که آراستی
[M2]چه حاصل چو خالیست از راستی
[B][M1]نه تنها شعار زبان است صدق
[M2]حصار تن و حرز جان است صدق
[B][M1]درین کهنه بیشه دورنگی مکن
[M2]ز شیری زنی دم، پلنگی مکن
[B][M1]درون و برون را به هم راست ساز
[M2]ز کج باز بهتر بود راست باز
[B][M1]درون را بیارای همچون برون
[M2]و یا کن برون را به رنگ درون
[A]
[B][M1]یکی تازه برنای نوخاسته
[M2]به شاهانه خلعت تن آراسته
[B][M1]درآمد بر آزادمردی حکیم
[M2]به خلوتسرای قناعت مقیم
[B][M1]حکیمش چو دید آنچنان بگذراند
[M2]به بالا و بر صدر مجلس نشاند
[B][M1]چو برنا نوای سخن ساز کرد
[M2]در گفت و گو پیش او باز کرد
[B][M1]ز هر جا سخن های بسیار گفت
[M2]ولی جمله بیرون ز هنجار گفت
[B][M1]نه لفظش فصیح و نه معنی صحیح
[M2]به هر لفظ و معنی خطایی صریح
[B][M1]به بیهوده چون شد زبانش روان
[M2]بدو گفت پیر کهن کای جوان
[B][M1]به دیگ سخن چون نیی نغز پز
[M2]مکن جامه نغز از اکسون و خز
[B][M1]برون می دهی از زبان عیب خویش
[M2]ز جامه چه می گیری این پرده پیش
[B][M1]چو جامه سخن بی کم و کاست کن
[M2]و یا جامه را با سخن راست کن
[B][M1]بیا ساقیا بین به دلتنگیم
[M2]ببخش از می لعل یکرنگیم
[B][M1]چو جام بلور از می لاله گون
[M2]برونم برآور به رنگ درون
[B][M1]بیا مطربا برکش آهنگ را
[M2]ره صلح کن نوبت جنگ را
[B][M1]ز ترکیب های موافق نغم
[M2]شود صد مخالف موافق به هم
[A]
[B][M1]ز هرمس که هر مس زر ناب کرد
[M2]جهان پر گهرهای نایاب کرد
[B][M1]به ما درس حکمت چنین آمده ست
[M2]سزاوار صد آفرین آمده ست
[B][M1]که ای مهبط فضل جان آفرین
[M2]نمودار صنع جهان آفرین
[B][M1]به دانشوری شکر نعمت گزار
[M2]گه شکر بر نعمت کردگار
[B][M1]نباشد چنان هیچ شکری شگرف
[M2]که نعمت شود در حق خلق صرف
[B][M1]نهد لقمه از خوان فضل خدای
[M2]به کام فقیران بی دست و پای
[B][M1]تمنای دنیا و سودای دین
[M2]به یک سینه با هم نگردد قرین
[B][M1]چو دین بایدت رخ ز دنیا بتاب
[M2]کز آبادی این شود آن خراب
[B][M1]به هر پیشه آن کس که دانا بود
[M2]به جمع همه کی توانا بود
[B][M1]چو گیرد به کف دوک ریسندگی
[M2]کشد نوک کلک از نویسندگی
[B][M1]ور آغاز نامه نوشتن کند
[M2]کی آهنگ پشمینه رشتن کند
[B][M1]نیاید ز یک دست کردن دو کار
[M2]نشاید به یک دل گرفتن دو یار
[B][M1]چو پرهیزگاری شود پیشه ات
[M2]بود خیرخواهی در اندیشه ات
[B][M1]حذر کن ز راهی که رو در شر است
[M2]که آن ره سوی چه تو را رهبر است
[B][M1]قدم را نگهدار ازین تیره راه
[M2]مبادا که ناگه در افتی به چاه
[B][M1]به سوگند ناراست مگشا زبان
[M2]که دل را گزند است و جان را زیان
[B][M1]به هر سفله اش نیز تلقین مکن
[M2]وز آن خویش را رخنه در دین مکن
[B][M1]همی دانم از خوی ناساز او
[M2]که گردی به بشکستن انباز او
[B][M1]به راه جهالت مشو تیز گام
[M2]مبر دست مکنت به کسب حرام
[B][M1]که گر کیسه ات را دهد فربهی
[M2]کند سینه ات را ز ایمان تهی
[B][M1]مکن میل دنیا و لذات او
[M2]که نعت خوشی نیست در ذات او
[B][M1]گرفتار دنیا به دریاست غرق
[M2]گران سنگ باری نهاده به فرق
[B][M1]به ساحل نیفکنده زان موج رخت
[M2]دهد جان شیرین در آن موج سخت
[B][M1]به اخلاق اهل کرم روی کن
[M2]به اکرام هر نیک و بد خوی کن
[B][M1]به اکرام نیکان به نیکی گرای
[M2]که خشنود باشد ز نیکان خدای
[B][M1]به تعظیم شو با بدان سازگار
[M2]بدی شان به نیکی ز خود باز دار
[B][M1]اگر یابی آگاهی از عیب کس
[M2]به هر کس ازان بر نیاور نفس
[B][M1]تو هستی بشر دیگران هم بشر
[M2]نباشد بشر پای تا سر هنر
[B][M1]ز خیر بشر شرش افزون تر است
[M2]حروف بشر بیشتر زان شر است
[B][M1]مبادا که چو عیبی از جیب تو
[M2]زند سر کند دیگری عیب تو
[B][M1]تهیدستی و زهد و طاعتوری
[M2]به از مال بسیار و جرم آوری
[B][M1]چو آید به سر نوبت مال و جاه
[M2]رود مالت از دست و ماند گناه
[B][M1]دو مردن بود آدمیزاد را
[M2]گرفتار این محنت آباد را
[B][M1]یکی مردن از شهرت حرص و آز
[M2]ز بایست ها داشتن دست باز
[B][M1]دوم رشته جان بریدن ز تن
[M2]گسستن کشش های روح از بدن
[B][M1]کسی کو به مرگ نخستین شتافت
[M2]ز مرگ دوم عمر جاوید یافت
[B][M1]درین موج زن لجه رنج و بیم
[M2]ندارد جز این بهره مرد حکیم
[B][M1]که خود را کشیده ست بر ساحلی
[M2]گرفته ز موجش برون منزلی
[B][M1]گشاده ز دل دیده اعتبار
[M2]به نظاره بنشسته لیل و نهار
[B][M1]که چون دیگران غرق دریا شوند
[M2]به موج اندرون زیر و بالا شوند
[B][M1]متاع خود آخر به طوفان دهند
[M2]جگر تشنه و خشک لب جان دهند
[B][M1]چو با تو شود مدعی سخت گوی
[M2]به جز راه حلم و مدارا مپوی
[B][M1]شود چون ز انصاف خیزد خطاب
[M2]خطاپیشگان را دلیل صواب
[B][M1]اگر نرم خواهی حریف درشت
[M2]بود راحت کف به از رنج مشت
[B][M1]خشونت ز پولاد مردآزمای
[M2]به سوهان توان سود نی چوب سای
[B][M1]نیاراسته دل به فضل و ادب
[M2]مکن زینت جامه و جا طلب
[B][M1]چو نقش ادب از درون کاستی
[M2]برون را چه حاصل که آراستی
[B][M1]تو در بند زیور پی دیگران
[M2]تف افکن به روی تو دانشوران
[A]
[B][M1]یکی سفله با شکلی از طبع دور
[M2]ز دیدار او چشم مردم نفور
[B][M1]ز زر بفت جامه تنش بهره مند
[M2]به مصری عمامه سر او بلند
[B][M1]بیاراست بس دلگشا خانه ای
[M2]به از غرفه حور کاشانه ای
[B][M1]زمینش چو فردوس عنبر سرشت
[M2]مزین چو گردون به فیروزه خشت
[B][M1]همه سقف و دیوار او پر نگار
[M2]ز هر چه آن نه زیبا درش استوار
[B][M1]حکیمی که از حکمت آگاه بود
[M2]و زو جهل را دست کوتاه بود
[B][M1]بر آن سفله افتاد ناگه رهش
[M2]شد آن خانه یک لحظه منزلگهش
[B][M1]سخن را نوایی ز نو ساز کرد
[M2]به حکمت نواسازی آغاز کرد
[B][M1]چنان شد گره در گلو بلغمش
[M2]که در گفت و گو برنیامد دمش
[B][M1]ز راه گلو آن گره را چو کند
[M2]نشد یافت جایی که بتوان فکند
[B][M1]بپیچید رخ زان همه سرخ و زرد
[M2]فکندش به رخسار آن سفله مرد
[B][M1]ازو تافت رو کای پسندیده خوی
[M2]چنینم چرا تف فکندی به روی
[B][M1]بگفتا در این خانه کردم نظر
[M2]نبود از تو چیزی در او زشت تر
[B][M1]نشاید ز دانای نیکو سرشت
[M2]که تف بر نکو افکند پیش زشت
[B][M1]بیا ساقی ای یار بیچارگان
[M2]ده آن می که در چشم میخوارگان
[B][M1]درین زرکش آیینه نقره کوب
[M2]ازو بد نماید بد و خوب خوب
[B][M1]بیا مطرب از زخمه زخم درشت
[M2]بزن بر رگ پیر خم گشته پشت
[B][M1]که هر حرف دشوار و آسان که هست
[M2]رساند به گوش من آنسان که هست
[A]
[B][M1]گهرسنج این گنج گوهرفشان
[M2]چنین می دهد از سکندرنشان
[B][M1]که چون این خردنامه ها را نوشت
[M2]به دل تخم اقبال جاوید کشت
[B][M1]به ملک عدالت علم برکشید
[M2]به حرف ضلالت قلم درکشید
[B][M1]به کشور ستانی عنان تاب داد
[M2]ز کشور ستانان سنان آب داد
[B][M1]نخستین چو خور سوی مغرب شتافت
[M2]فروغ جمالش بر آن ملک تافت
[B][M1]به کف تیغ آتشفشان صبح وار
[M2]سپه تاخت بر لشکر زنگبار
[B][M1]زدود از پی رستن از ننگشان
[M2]ز آیینه مصریان زنگشان
[B][M1]وز آنجا سپه سوی دارا کشید
[M2]و زو کین خود بی مدارا کشید
[B][M1]لباس بقا بر تنش چاک کرد
[M2]ز ظلمات ظلمش جهان پاک کرد
[B][M1]وز آن پس به تأیید عز و جلال
[M2]سراپرده زد بر بلاد شمال
[B][M1]شمالش چو در سلک ملک یمین
[M2]درآمد علم زد به مشرق زمین
[B][M1]به مشرق زمین مطلع نور شد
[M2]وز آن ناحیت تیرگی دور شد
[B][M1]ولی چون خور آنجا نه دیر آرمید
[M2]جنیبت به حد جنوبی کشید
[B][M1]وز آنجا به مغرب زمین بازگشت
[M2]سرانجام کارش چو آغاز گشت
[B][M1]در آخر نهاد اندرین تنگنای
[M2]چو پرگار بر اولین نقطه پای
[B][M1]شد این چار دیوار با چار حد
[M2]به ملکیت دولتش نامزد
[B][M1]به محدود آورد روی از حدود
[M2]فرو ریخت باران احسان و جود
[B][M1]ز سر حد چین تا در روم و روس
[M2]جهان را رهاند از دریغ و فسوس
[B][M1]گهی آخت بر هند شمشیر عزم
[M2]گهی ساخت بر دشت خوارزم رزم
[B][M1]گه از نور آهنگ ظلمات کرد
[M2]بدو نور ظلمت مباهات کرد
[B][M1]صنمخانه ها را ز بنیاد کند
[M2]به زردشت و زردشتی آتش فکند
[B][M1]ز هر دین به جز دین یزدان پاک
[M2]فرو شست یکباری لوح خاک
[B][M1]بنا کرد بس شهرها در جهات
[M2]به سان سمرقند و مرو و هرات
[B][M1]پی بستن سد به مشرق نشست
[M2]در فتنه بر روی یأجوج بست
[B][M1]چو طی کرد یکسر بساط بسیط
[M2]ز خشکی درآمد به اخضر محیط
[B][M1]تهی گشته از خویش بر روی آب
[M2]همی رفت گنبد زنان چون حباب
[B][M1]تو گویی مگر گوهرافشان قلم
[M2]به لوح زمرد همی زد قلم
[B][M1]چو ملک جهان یافت بر وی قرار
[M2]چه نادر اثرها که گشت آشکار
[B][M1]زر و سیم نقش روایی گرفت
[M2]که با سکه اش آشنایی گرفت
[B][M1]به آهن چو ره یافت زو روشنی
[M2]به آیینگی آمد از آهنی
[B][M1]ازو زرگران زرگری یافتند
[M2]و زو سیم و زر زیوری یافتند
[B][M1]به هر ره که زد کوس بهر رحیل
[M2]ازو گشت پیموده فرسنگ و میل
[B][M1]ازو نوبتی نوبت آغاز کرد
[M2]ز نام وی این زمزمه ساز کرد
[B][M1]به لفظ دری هر چه بر عقل تافت
[M2]به یونانی الفاظ ازو نقل یافت
[B][M1]بسی از حکیمان و دانشوران
[M2]نه تنها حکیمان که پیغمبران
[B][M1]در آن خوش سفر همدمش بوده اند
[M2]به تدبیر ره محرمش بوده اند
[B][M1]یکی زان حکیمان بلیناس بود
[M2]ز پیغمبران خضر و الیاس بود
[B][M1]چو پیش آمدی مشکلی در رهش
[M2]برون از وقوف دل آگهش
[B][M1]ز هر یک در آن خواستی یاوری
[M2]به فکرت گزاری و حیلتگری
[B][M1]به خود هم دل حکمت اندیش داشت
[M2]که حکمتوری از همه بیش داشت
[B][M1]چو از دیگران کار نگشادیش
[M2]گشادی ز تدبیر خود دادیش
[B][M1]بلی حکمت آن به که زاید ز دل
[M2]زهاب درایت گشاید ز دل
[B][M1]زمین دل مرد را در سرشت
[M2]بود از حکیم ازل دست کشت
[B][M1]نه تاراج مرگش تواند ربود
[M2]نه تیغ هلاکش تواند زدود
[B][M1]ز دستش درین دیر دیرینه پای
[M2]رود هر چه هست آن بماند به جای
[A]
[B][M1]غریبی ز فضل و هنر بهره ور
[M2]تن از جامه خالی کف از سیم و زر
[B][M1]به شهر دگر شد ز تنگی مقیم
[M2]که بود اندر او شهریاری حکیم
[B][M1]به خلق کریمانه بنواختش
[M2]به شغل قضا محترم ساختش
[B][M1]به سر برد یکچند مشغول کار
[M2]ز ناگه بر او تیره شد روزگار
[B][M1]شد از تهمت حسد پر ستیز
[M2]به ناکرده جرمی بر او شاه نیز
[B][M1]به غراتگران گفت اشارت کنند
[M2]کش از سیم و زر خانه غارت کنند
[B][M1]چو بیند تهی خانه خویشتن
[M2]ببرند تصحیف آنش ز تن
[B][M1]چو مسکین دلی با دو صد غصه جفت
[M2]شنید از لب شاه این قصه، گفت:
[B][M1]نرنجم که بر خانه آید شکست
[M2]ز تصحیف آنم بدارید دست
[B][M1]من این را ز شهر خود آورده ام
[M2]نه حاصل به شهر شما کرده ام
[B][M1]ز شهر شما هر چه اندوختم
[M2]ازان چشم امید بردوختم
[B][M1]شما هم ره لطف گیرید پیش
[M2]بدوزید از آورده ام چشم خویش
[B][M1]چو شه لطف گفتار او را شنید
[M2]ز خشمی که بودش فرو آرمید
[B][M1]بفرمود تا دست ازو داشتند
[M2]چنانش که می خواست بگذاشتند
[B][M1]ز سیم و زر خانه دامن فشاند
[M2]بشد عارضی ها و ذاتی بماند
[B][M1]بیا ساقی آن آتشین می بیار
[M2]که سوزد ز ما آنچه ناید به کار
[B][M1]زر ناب ما گردد افروخته
[M2]شود هر چه نی زر بود سوخته
[B][M1]بیا مطرب و باد در دم به نی
[M2]که از خرمن هستیم باد وی
[B][M1]بدور افکند کاه بیگانه را
[M2]گذارد پی مرغ جان دانه را
[A]
[B][M1]سکندر که گنجینه راز بود
[M2]در گنج حکمت بدو باز بود
[B][M1]ز حکمت بسی گوهر شب فروز
[M2]کزو مانده پیداست بر روی روز
[B][M1]بیا گوش را قاید هوش کن
[M2]وز آن گوهر آویزه گوش کن
[B][M1]چو داری دل و هوش حکمت گرو
[M2]بکش پنبه از گوش حکمت شنو
[B][M1]ارسطو کش استاد تعلیم بود
[M2]بدو نقد خود کرده تسلیم بود
[B][M1]بدو گفت روزی که ای خرده جوی
[M2]به دانش ز اقران خود برده گوی
[B][M1]چو ملک جهانت مسلم شود
[M2]در آن پایه پای تو محکم شود
[B][M1]چه باشد به پیش تو مقدار من
[M2]چه رونق پذیرد ز تو کار من
[B][M1]بگفتا که باشد تو را برتری
[M2]بر من به مقدار فرمانبری
[B][M1]به طاعت تو را تا قدم پیشتر
[M2]بود قدر تو پیش من بیشتر
[B][M1]ارسطو چو از وی شنید این جواب
[M2]به معیار حکمت نمودش صواب
[B][M1]بگفتا شد اکنون یقینم درست
[M2]که این جامه بر قامت توست چست
[B][M1]به تاج کیانی شوی سربلند
[M2]ز تخت جم و ملک او بهره مند
[B][M1]همی بود دایم به فرهنگ و رای
[M2]به تعظیم استاد کوشش نمای
[B][M1]کسی گفت چونی چنین رنجبر
[M2]به تعظیم استاد بیش از پدر
[B][M1]بگفتا زد این نقش آب و گلم
[M2]وز آن تربیت یافت جان و دلم
[B][M1]ازین شد تن من پذیرای جان
[M2]وز آن آمدم زنده جاودان
[B][M1]ازین یافتم یک دو روزه وجود
[M2]وز آن یک شدم بحر افضال و جود
[B][M1]ازین بهر گفتن زبان ور شدم
[M2]وز آن در سخن کان گوهر شدم
[B][M1]ز شهوت شد این یک زمان کامیاب
[M2]پی تخم من ریخت یک قطره آب
[B][M1]ز فکرت شد آن سالها سحر کار
[M2]که در علم و حکمت شدم نامدار
[B][M1]ازین پا گشادم ز قید عدم
[M2]وز آن رو نهادم به ملک قدم
[B][M1]یکی روز بر تخت شاهی بسی
[M2]به سر برد و بیگانه نامد کسی
[B][M1]بگفتا که امروز را کز درم
[M2]نیامد کس از عمر خود نشمرم
[B][M1]در آن روز شه را چه آسایش است
[M2]که از وی نه بخشش نه بخشایش است
[B][M1]نریزد به دامان خواهنده سیم
[M2]نشوید ز جان پناهنده بیم
[B][M1]عنایت نبیند نکوکار ازو
[M2]سیاست نبیند دل آزار ازو
[B][M1]چه خوش گفت روزی که قول حکیم
[M2]بود آینه پیش مرد کریم
[B][M1]که بیند در او سیرت و خوی را
[M2]بدانسان که در آینه روی را
[B][M1]خرد را اثر در دل عاقلان
[M2]فزون باشد از تیغ بر جاهلان
[B][M1]بماند مدام آن اثر در ضمیر
[M2]شود این به یکچند درمان پذیر
[B][M1]کمان اجل گر خدنگ افکن است
[M2]میازار کآزار آن بر تن است
[B][M1]چو سالم زید مرغ شیرین نفس
[M2]چه غم گر شکستی رسد بر قفس
[B][M1]چو مجرم شود از گنه عذرخواه
[M2]گنه دان تغافل ز عذر گناه
[B][M1]بترس از عقاب شدیدالعقاب
[M2]مکن در عقوبتگرایی شتاب
[B][M1]توان زندگان را فکندن ز پای
[M2]ولی کشته هرگز نخیزد ز جای
[B][M1]فراوان همی بخش و کم می شمار
[M2]ز منت نهادن همی کن کنار
[B][M1]همی گیر کم لیک می بین بسی
[M2]کزین شکر پیوند گردد کسی
[B][M1]چو دارا به آن رای و فرهنگ خویش
[M2]شد آزرده تیغ سرهنگ خویش
[B][M1]ازان زخم در خاک و خون اوفتاد
[M2]ز ملک سلامت برون اوفتاد
[B][M1]پس پرده پوش یکی طرفه دخت
[M2]ز پاکیزگی میوه سایه پخت
[B][M1]وصیت چنین کرد کان در پاک
[M2]ز فر سکندر شود تابناک
[B][M1]نگردد جز او هیچ کس جفت او
[M2]گشاینده درج ناسفت او
[B][M1]سکندر چو کرد آن وصیت قبول
[M2]ولی از قبول وصیت ملول
[B][M1]بدو گفت کس کین ملالت ز چیست
[M2]ازو بهترت در جهان جفت کیست
[B][M1]بگفتا ازان باشد اندیشه ام
[M2]که بر پا زند عشق او تیشه ام
[B][M1]ز سودای عشقش در افتم ز پای
[M2]شود بر سرم شاه فرمانروای
[B][M1]نیارم ز کس کردن آن را نهان
[M2]بگویند فرزانگان جهان
[B][M1]سکندر ز دارا جهان را گرفت
[M2]ولی دخترش از وی آن را گرفت
[B][M1]زبون ساز مردان صاحب نگین
[M2]زبون شد زنی را نه عقل و نه دین
[A]
[B][M1]خلیفه که سلطان آفاق بود
[M2]به فرماندهی در جهان طاق بود
[B][M1]یکی نوش لب بودش اندر حرم
[M2]همه جان شیرین ز سر تا قدم
[B][M1]بدو خاطرش میل بسیار داشت
[M2]ولی زاجر عقل بر کار داشت
[B][M1]به وی محرمی گفت کای کامگار
[M2]ازین نوش لب کام خاطر برار
[B][M1]بگفتا که تاج خلافت به فرق
[M2]همه زیر فرمان من غرب و شرق
[B][M1]نشاید که در پیش این عشوه ساز
[M2]درآیم به زانوی عجز و نیاز
[B][M1]ز طفلی هم آغوش بستر کنم
[M2]به وی خویشتن را برابر کنم
[B][M1]بیا ساقی آن طلق محلول را
[M2]که زیرک کند غافل گول را
[B][M1]بده تا نشینم ز هر جفت طاق
[M2]دهم جفت و طاق جهان را طلاق
[B][M1]بیا مطرب و تاب ده گوش عود
[M2]به گوش حریفان رسان این سرود
[B][M1]که رندان آزاده را در نکاح
[M2]نباشد به جز دختر رز مباح
[A]
[B][M1]بیا ای چو عیسی تجرد نهاد
[M2]تو را زین تجرد تمرد مباد
[B][M1]چو عیسی عنان از تجرد نتافت
[M2]سوی آسمان از تجرد شتافت
[B][M1]تعلق به زن دست و پا بستن است
[M2]تجرد ازان بند وارستن است
[B][M1]کسی را که بند است بر دست و پای
[M2]چه امکان که آسان بجنبد ز جای
[B][M1]ز شهوت اگر مرد دیوانه نیست
[M2]ز رسم و ره عقل بیگانه نیست
[B][M1]چرا بند بر دست و پا می نهد
[M2]دل و دین به باد هوا می دهد
[B][M1]چه خوش گفت دانا حکیمی که گفت
[M2]که دارم ز خواهنده زن شگفت
[B][M1]پدر زن که دختر به چشمش نکوست
[M2]دل و دیده اش هر دو روشن به اوست
[B][M1]بود بر دلش دختر آنسان گران
[M2]که صد گونه اندوه بر دیگران
[B][M1]کند سیم و زر وام بهر جهیز
[M2]که سویش شود رغبت شوی تیز
[B][M1]دو صد حیله در خاطر آویزدش
[M2]که تا از دل آن بار برخیزدش
[B][M1]ز ناگه سلیمی ز تدبیر پاک
[M2]نهد پا در آن تنگنای هلاک
[B][M1]ز جان پدر گیرد آن بار را
[M2]شود طوق کش غل ادبار را
[B][M1]یکی شادکانش ز گردن فتاد
[M2]یکی خوش که آن را به گردن نهاد
[B][M1]خرد نام آن کس نه بخرد نهد
[M2]که این بار بیهوده بر خود نهد
[B][M1]دو زن چون به هم همنشینی کنند
[M2]به کار جهان خرده بینی کنند
[B][M1]بشو دست امید از خیرشان
[M2]که در وادی شر بود سیرشان
[B][M1]زن از زن چو در مشورت یافت کام
[M2]گرفت افعیی ز افعیی زهر وام
[B][M1]ز زهر مکرر حذر کن حذر
[M2]وگر نه ز جان و جهان در گذر
[B][M1]مکن زن وگر زن کنی زینهار
[M2]زنی کن بری از همه عیب و عار
[B][M1]چو در گرانمایه روشن گهر
[M2]صدف وار بر تیرگان بسته در
[B][M1]جمال وی از چشم بیگانه دور
[M2]ز نزدیکی آشنایان نفور
[B][M1]ز حنای کس بر کفش رنگ نی
[M2]چو طفلان به هر رنگش آهنگ نی
[B][M1]به جز سبحه نپسوده انگشت او
[M2]نخاریده جز ناخنش پشت او
[B][M1]ز گلگونه عصمتش سرخ روی
[M2]رخش از خوی شرم گلگونه شوی
[B][M1]ز گردندگانش به خلوتسرای
[M2]نکرده به جز چرخ گردنده جای
[B][M1]ز تاب کفش رشته خیط الشعاع
[M2]ز آواز چرخش فلک در سماع
[B][M1]نکرده به پیوند کس سرنگون
[M2]نرفته چو سوزن درون و برون
[B][M1]چنین زن نیابی به جز در خیال
[M2]وگر زانکه یابی به فرض محال
[B][M1]غنیمت شمر دامن پاک او
[M2]که از خون صد مرد به خاک او
[B][M1]ولی آنچنان هم زبونش مشو
[M2]که داری به فرمان او دل گرو
[B][M1]همی زن بدو رای و می کن خلاف
[M2]که اینست رای درونهای صاف
[B][M1]برای زنان کار بهبود نیست
[M2]ورای زیان هیچ ازان سود نیست
[A]
[B][M1]یکی روز پرویز و شیرین به هم
[M2]نشسته چو خورشید و پروین به هم
[B][M1]ز ناگه به رسم هواخواهیی
[M2]برآورد دریایی ماهیی
[B][M1]نه ماهی که زیبا طلسمی ز سیم
[M2]نموداری از صنع دانا حکیم
[B][M1]تر و تازه چون ساعد نیکوان
[M2]ربوده دل از دست پیر و جوان
[B][M1]چو روز جزا ممسک بی کرم
[M2]همه پشت و پهلوی او پر درم
[B][M1]خوش آمد بسی طبع پرویز را
[M2]بیفشاند دست گهر ریز را
[B][M1]که تا خازنش راه احسان سپرد
[M2]هزاران درم در کنارش شمرد
[B][M1]چو شیرین بدید آن کرم گستری
[M2]بدو گفت کای قبله سروری
[B][M1]به ماهی فروشی بدینسان عطا
[M2]بود پیش ارباب احسان خطا
[B][M1]به هر کس که بخشش کنی اینقدر
[M2]کجا آیدش اینقدر در نظر
[B][M1]بگوید که این نرخ یک ماهی است
[M2]چه لایق به جود شهنشاهی است
[B][M1]وگر کم از آنش دهی گوید آه
[M2]کم از نرخ یک ماهیم داده شاه
[B][M1]شهش گفت اکنون چه درمان کنم
[M2]که رد درمهاش فرمان کنم
[B][M1]بگفتا بپرسش که ای خودپرست
[M2]شکار تو ماده ست یا خود نر است
[B][M1]به هر یک که گوید ازین دو جواب
[M2]بگو نیست خوردن از آنم صواب
[B][M1]بیا فسخ این بیع را ساز ده
[M2]درم های سنجیده را باز ده
[B][M1]چو بشنید ماهی فروش این سؤال
[M2]بدانست از زیرکی سر حال
[B][M1]بگفتا برون زین دو معنی ست این
[M2]نه نر است و نی ماده خنثی ست این
[B][M1]بخندید پرویز و دادش مثال
[M2]که گردد مضاعف بر او آن نوال
[B][M1]یک انبان درم شد گرفتش به پشت
[M2]پی نرمی روزگار درشت
[B][M1]چو برداشت از بهر رفتن قدم
[M2]فتادش ز انبان فرو یک درم
[B][M1]فکند از سر دوش انبان و زود
[M2]نهاد آن درم را به جایی که بود
[B][M1]به شه گفت شیرین ببین کان لئیم
[M2]چها می کند بهر یک قطعه سیم
[B][M1]چو شد ظاهر این بخل پنهان ازو
[M2]سزد گر ستانیم انبان ازو
[B][M1]سوی خویش پرویز از ره بخواند
[M2]وز آن بخل ورزی بدو قصه راند
[B][M1]زمین را ببوسید کای شهریار
[M2]ز نام تو بود آن درم سکه دار
[B][M1]گرفتم که ناگه یکی تیره رای
[M2]نساید بر آن بی ادب وار پای
[B][M1]چو بشنید حسن ادب داریش
[M2]نکوکاری و نغز گفتاریش
[B][M1]دگر باره رسم کرم فاش کرد
[M2]ز گنج نوالش درم پاش کرد
[B][M1]وز آن پس بگفتا که کارآگهان
[M2]منادی کنند این سخن در جهان
[B][M1]که باشد به فرموده زن عمل
[M2]زیان بر زیان و خلل بر خلل
[B][M1]ز گفتار ایشان ببندید گوش
[M2]مباشید از زن نصیحت نیوش
[B][M1]بیا ساقی و جام مردانه ده
[M2]بزن جام بر سنگ و پیمانه ده
[B][M1]زن آمد جهان سخره زن مباش
[M2]برای زن اینسان فروتن مباش
[B][M1]بیا مطرب و زیر و بم ساز جفت
[M2]بزن آشکار این نوای نهفت
[B][M1]که بر بخرد این نکته روشن بود
[M2]که مأمور زن کمتر از زن بود
[A]
[B][M1]سکندر ز اقصای یونان زمین
[M2]سپه راند بر قصد خاقان چین
[B][M1]چو آوازه او به خاقان رسید
[M2]ز تسکین آن فتنه درمان ندید
[B][M1]ز لشگرگه خود به درگاه او
[M2]رسولی روان کرد و همراه او
[B][M1]کنیزی فرستاد و یک تن غلام
[M2]یکی دست جامه یکی خوان طعام
[B][M1]سکندر چو آن تحفه ها را بدید
[M2]سرانگشت حیرت به دندان گزید
[B][M1]به خود گفت کین تحفه های حقیر
[M2]نمی افتد از وی مرا دلپذیر
[B][M1]فرستادن آن بدین انجمن
[M2]نه لایق به وی باشد و نی به من
[B][M1]همانا نهان نکته ای خواسته ست
[M2]که در چشمش آن را بیاراسته ست
[B][M1]حکیمان که در لشکر خویش داشت
[M2]کز ایشان دل حکمت اندیش داشت
[B][M1]به خلوتگه خاص خود خواندشان
[M2]به صد گونه تعظیم بنشاندشان
[B][M1]فرو خواند راز دل خویش را
[M2]که تا حل کند مشکل خویش را
[B][M1]یکی زان میان گفت کز شاه چین
[M2]پیامیست پوشیده سوی تو این
[B][M1]که چون آدمی را مرتب بود
[M2]کنیزی که همخوابه شب بود
[B][M1]غلامی توانا به خدمتگری
[M2]که در کار سختت دهد یاوری
[B][M1]یکی دست جامه به سالی تمام
[M2]پی طعمه هر روز یک خوان طعام
[B][M1]چرا هر زمان رنج دیگر کشد
[M2]به هر کشور از دور لشگر کشد
[B][M1]نهد رو به هر ملک تاراج را
[M2]رباید ز فرق شهان تاج را
[B][M1]گرفتم که گیتی بگیرد تمام
[M2]به دستش دهد ملک و ملت زمام
[B][M1]به کوشش برآید به چرخ بلند
[M2]نخواهد شدن بیش ازین بهره مند
[B][M1]همان به که کوس قناعت زند
[M2]در رستگاری و طاعت زند
[B][M1]سکندر چو از وی شنید این سخن
[M2]درخت انانی شکستش ز بن
[B][M1]بگفت آن که رو در هدایت بود
[M2]نصیحت همینش کفایت بود
[B][M1]وز آن پس به خاقان در صلح کوفت
[M2]ز راهش غبار خصومت بروفت
[B][M1]شد از خاطر صافی انصاف ده
[M2]که از هر چه جوید شه انصاف به
[B][M1]جهان پادشاها در انصاف کوش
[M2]ز جام عدالت می صاف نوش
[B][M1]به انصاف و عدل است گیتی به پای
[M2]سپاهی چو آن نیست گیتی گشای
[B][M1]اگر ملک خواهی ره عدل پوی
[M2]وگر نی ز دل این هوس را بشوی
[B][M1]تهی قبضه از تیر تدبیر باش
[M2]به تیغ عدالت جهانگیر باش
[B][M1]چنان زی که گر باشدت شرق جای
[M2]کنندت طلب اهل غرب از خدای
[B][M1]نه زانسان که در ری شوی جایگیر
[M2]به نفرینت از روم خیزد نفیر
[B][M1]شد از دست ظلم تو کشور خراب
[M2]به ملک دگر پا مکن در رکاب
[B][M1]به ملک خودت نیست جز ظلم خوی
[M2]چه آری به اقلیم بیگانه روی
[B][M1]رعیت به ظلم تو چون عالمند
[M2]ز ظلم تو بر یکدگر ظالمند
[B][M1]به عدل آر رو تا که عادل شوند
[M2]همه با تو در عدل یکدل شوند
[B][M1]دل شه چو میل عنایت کند
[M2]عنایت به مردم سرایت کند
[B][M1]وگر شیوه ظلم گیرد به پیش
[M2]شوند اهل عالم همه ظلم کیش
[A]
[B][M1]شنیدم که در عهد نوشیروان
[M2]که گیتی چو تن بود و عدلش روان
[B][M1]چنان عدل در مغز جان ها نشست
[M2]که هنگامه ظالمان برشکست
[B][M1]فقیری در این عرصه جایی نداشت
[M2]سزای نشستن سرایی نداشت
[B][M1]برای عمارت زمین خرید
[M2]که در کندنش گنجی آمد پدید
[B][M1]کلندش شد اندر کف رنجبر
[M2]به صورت کلید در گنج زر
[B][M1]روانی به سوی فروشنده رفت
[M2]پی رد آن گنج کوشنده رفت
[B][M1]بگفت آن زمین را چو بشکافتم
[M2]پر از سیم و زر مخزنی یافتم
[B][M1]بیا گنج خود را پذیرنده شو
[M2]ز سیم و زرش بهره گیرنده شو
[B][M1]بگفتا من آن را چو بفروختم
[M2]ز سیم و زرش کیسه افروختم
[B][M1]تصرف در آن نیست از من درست
[M2]در او هر چه یابی همه حق توست
[B][M1]نه بایع گرفت آن و نی مشتری
[M2]به داور رساندند این داوری
[B][M1]بپرسید ازیشان که ای بخردان
[M2]به لشکرگه عدل اسپهبدان
[B][M1]خدا هیچ فرزندتان داده است
[M2]و یا لوح ازین نقشتان ساده است
[B][M1]یکی گفت دارم بلی دختری
[M2]ز حال پسر زد نفس دیگری
[B][M1]به هم هر دو را بست عقد نکاح
[M2]وز آن گنجشان کرد خوردن مباح
[B][M1]که فرزند ازان چون شود بهره ور
[M2]رسد راحت آن به جان پدر
[B][M1]گر آن قصه بودی درین روزگار
[M2]برآوردی از گنج هر یک دمار
[B][M1]شدی بایع و مشتری در سرش
[M2]ببردی به عنف از میان داورش
[B][M1]بیا ساقیا در ده آن جام عدل
[M2]که فیروزی آمد سرانجام عدل
[B][M1]بکش بازوی مکنت از جور دور
[M2]که چندان بقا نیست در دور جور
[B][M1]بیا مطربا پرده معتدل
[M2]که آرام جان بخشد و انس دل
[B][M1]بزن تا ز آشفته حالی رهیم
[M2]ز تشویش بی اعتدالی رهیم
[A]
[B][M1]سکندر که صیتش جهان را گرفت
[M2]بسیط زمین و زمان را گرفت
[B][M1]چو گرد جهان گشتن آغاز کرد
[M2]به کشورگشایی سفر ساز کرد
[B][M1]ز دیدار او مادرش ماند باز
[M2]بر او گشت ایام دوری دراز
[B][M1]تراشید مشکین رقم خامه ای
[M2]خراشید مشحون به غم نامه ای
[B][M1]سر نامه نام خداوند پاک
[M2]فرحبخش دلهای اندوهناک
[B][M1]فرازنده افسر سرکشان
[M2]فروزنده طلعت مهوشان
[B][M1]به صبح آور شام هر شب نشین
[M2]حرارت بر هر دل آتشین
[B][M1]وز آن پس ز مادر هزاران سپاس
[M2]بر اسکندر آن بنده حق شناس
[B][M1]ضعیفی به تأیید یزدان قوی
[M2]رسوم کرم را ز رایش نوی
[B][M1]به اعزاز ایزد عزیز جهان
[M2]به تعلیم او واقف هر نهان
[B][M1]به خود پست وز لطف او سربلند
[M2]به خود نیست وز هستیش بهره مند
[B][M1]بر او باد کز حد خود نگذرد
[M2]به جز راه اهل خرد نسپرد
[B][M1]به جز حکمت مرد آگاه نیست
[M2]که بیرون ز حکم خرد راه نیست
[B][M1]خیال بزرگی به خود گو مبند
[M2]که بر خاک خواری فتد خودپسند
[B][M1]به چشم خود آن به که باشد ذلیل
[M2]که هست این صفت بر عزیزی دلیل
[B][M1]چرا دل نهد کس بر آن ملک و مال
[M2]که خواهد گرفتن به زودی زوال
[B][M1]سوی خویش گو بخل را ره مده
[M2]که دست گشاده ست از بسته به
[B][M1]کف بسته مشت است و آید درشت
[M2]ز دارنده بر روی خواهنده مشت
[B][M1]دل اهل حاجت جراحت بود
[M2]براو دست بگشاده راحت بود
[B][M1]مکن عجب را گو به دل آشیان
[M2]که دین را گزند است و جان را زیان
[B][M1]بود روز اقبال را عجب شب
[M2]ز اقبالیان عجب باشد عجب
[B][M1]بسا مرد کو دم ز تدبیر زد
[M2]ولی بر خود از عجب خود تیر زد
[A]
[B][M1]جوانی به بر جامه خسروی
[M2]رخش نسخه خامه مانوی
[B][M1]همی شد ز خواب سحر خاسته
[M2]پی عیدگه رفتن آراسته
[B][M1]ز آغاز چون صبح دولت نوید
[M2]بپوشید دراعه ای بس سفید
[B][M1]به بالای دراعه صبح رنگ
[M2]زمرد قبایی به بر کرد تنگ
[B][M1]چو ماه از شفق کرد بر خود تمام
[M2]فراز قبا حله لعل فام
[B][M1]ز آیینه دار آنگه آیینه جست
[M2]کز آیینه شد کار خودبین درست
[B][M1]بدانسان خوش آمد جمال خودش
[M2]که پر شد ضمیر از خیال خودش
[B][M1]به خود گفت من شاه و شهزاده ام
[M2]ز شهزادگان نادر افتاده ام
[B][M1]ز مه تا به ماهی که باشد چو من
[M2]سزاوار شاهی که باشد چو من
[B][M1]بگفت این و بر بارگی شد سوار
[M2]سپاه از قفایش هزاران هزار
[B][M1]قدم نانهاده به میدان عید
[M2]شد از لغزش رخش قربان عید
[B][M1]به جانش خدنگ هلاک اوفتاد
[M2]ز تیری که خود زد به خاک اوفتاد
[B][M1]خوش آن کس که بینایی از سر گرفت
[M2]نظر همچو دیده ز خود برگرفت
[B][M1]همه نیک را دید و بد را ندید
[M2]بد و نیک بگذار خود را ندید
[B][M1]بیا ساقیا آن بلورینه جام
[M2]که از روشنی باشد آیینه فام
[B][M1]بده تا علی رغم هر خودنما
[M2]نماید خرد عیب ما را به ما
[B][M1]بیا مطربا در نوا مو شکاف
[M2]وز آن مو که بشکافتی پرده باف
[B][M1]که تا پرده بر چشم خود گستریم
[M2]چو خودبین حریفان به خود ننگریم
[A]
[B][M1]سکندر به سوی ارسطو نوشت
[M2]که ای فرخ استاد نیکو سرشت
[B][M1]دلم تخته کلک تعلیم توست
[M2]سرم خاک میدان تعظیم توست
[B][M1]منم بی تو ای گنج سور و سرور
[M2]ز سر چشمه حکمت افتاده دور
[B][M1]ازان چشمه ام رشح آبی فرست
[M2]سؤالی که دارم جوابی فرست
[B][M1]خطی چند بفرست خاطرپسند
[M2]که باشد به هر خطه ام سودمند
[B][M1]بود هر خطش چو صدف های در
[M2]ز اندرزهای حکیمانه پر
[B][M1]ارسطو چو خواند از وی آن نامه را
[M2]بدین نکته بر نامه زد خامه را
[B][M1]که ای نقد دل گنج یونان تو را
[M2]حکیمان یونان زبونان تو را
[B][M1]ز انعام توست این سخن سازیم
[M2]چه لایق به تو مدح پردازیم
[B][M1]ز پندم به آب حیا نامه شوی
[M2]ولیکن بگویم چو گفتی بگوی
[B][M1]جهان کهنه زالیست زیرک فریب
[M2]به زرق و دغا خویش را داده زیب
[B][M1]نداند کس از صلح او جنگ او
[M2]به نیرنگ سازیست آهنگ او
[B][M1]به غارت برد عاقبت هر چه داد
[M2]به باد اجل بر دهد هر چه زاد
[B][M1]نشد خانه ای در حریمش به پای
[M2]که سیل حوادث نکندش ز جای
[B][M1]بنایی برآورده در چل چله
[M2]نگونسار سازد به یک زلزله
[B][M1]که را ساخت اقبال او تاجور
[M2]که ننهاد بر خاک ادبار سر
[B][M1]که را کرد از تخت فرخنده بخت
[M2]که ناورد رختش به تخته ز تخت
[B][M1]به هر کس که در بند احسان شود
[M2]چو طفلان ز داده پشیمان شود
[B][M1]کند ریش جان صد آزاده را
[M2]ستاند به افزونی آن داده را
[B][M1]دهد قطره جوید گهرهای ناب
[M2]فشاند به گل آب و گیرد گلاب
[B][M1]رساند به جان بخردی را خلل
[M2]ز نابخردان سازد او را بدل
[B][M1]کند رخنه در سد اسکندری
[M2]کند از گل آنگه مرمتگری
[B][M1]نشاند به جای سمن خار را
[M2]ز افسونگر آرد عوض مار را
[B][M1]در او یک سر موی تمییز نیست
[M2]تفاوت کن چیز و ناچیز نیست
[B][M1]چو دونان ازو جاه و دولت مخواه
[M2]به جاهش مکن جز به عبرت نگاه
[B][M1]چو نبود ز تمییز بخششگری
[M2]چه بخششگری و چه بخل آوری
[B][M1]نیرزد به هیچ ار نه زآگاهی است
[M2]عطاگر همه دولت شاهی است
[A]
[B][M1]ز شاهان پیشین ستم پیشه ای
[M2]در آزار نیکان بد اندیشه ای
[B][M1]به دیوانه ای گفت آشفته خوی
[M2]که از دور گردون چه خواهی بگوی
[B][M1]اگر مال خواهی و بگزیده گنج
[M2]کشد پیش روی تو نادیده رنج
[B][M1]وگر جفت خواهی و ایوان و کاخ
[M2]کند بر تو میدان عشرت فراخ
[B][M1]وگر خواهی از تاج شاهی رواج
[M2]نهد بر سرت از سر شاه تاج
[B][M1]بخندید دیوانه کای ساده دل
[M2]بر این کار بازیچه بنهاده دل
[B][M1]فلک کیست سرگشته هرزه گرد
[M2]شب و روز با اهل دل در نبرد
[B][M1]به جز کجروی نیست اندیشه اش
[M2]جز آزرن راستان پیشه اش
[B][M1]ستاند ز نوشیروان تاج و تخت
[M2]دهد با چو تو ظالم دیده سخت
[B][M1]من از وی چه نیکی توقع کنم
[M2]که چون سفلگانش تواضع کنم
[B][M1]ز کج غیر چشم کجی داشتن
[M2]بود خاک در دیده انباشتن
[B][M1]بیا ساقیا تا کی این بخردی
[M2]بنه بر کفم مایه بیخودی
[B][M1]چنان فارغم کن ز ملک و ملک
[M2]که سر درنیارم به چرخ فلک
[B][M1]بیا مطربا کز غم افسرده ام
[M2]ز پژمردگی گوییا مرده ام
[B][M1]چنان گرم کن در سماعم دماغ
[M2]که بخشد ز دور سپهرم فراغ
[A]
[B][M1]ارسطو که در حکمت استاد بود
[M2]و زو کشور حکمت آباد بود
[B][M1]پی طالبان بود دور از حرم
[M2]یکی خانه اش نام بیت الحکم
[B][M1]بدان خانه هر گه برون آمدی
[M2]ز هر سو دو صد ذوالفنون آمدی
[B][M1]به شاگردیش صف کشیدی همه
[M2]می صرف حکمت چشیدی همه
[B][M1]یکی روز نامد برون تا به دیر
[M2]شد از انتظارش دل جمله سیر
[B][M1]بیایید گفتند تا یک به یک
[M2]زنیم از سخن نقد خود بر محک
[B][M1]دو سه نکته از حکمت آریم پیش
[M2]نماییم ازان حاصل کار خویش
[B][M1]یکی گفت کای گم به راه هوس
[M2]همین گمرهیت اندرین راه بس
[B][M1]که نبود امید تو در هیچ کار
[M2]به فضل خداوندگار استوار
[B][M1]به کار آر علمی که آموختی
[M2]مکش مشعلی را که افروختی
[B][M1]چو دانش به سوی کنش رهبر است
[M2]کنش مایه دانش دیگر است
[B][M1]بکش بر جهان عطف دامان ناز
[M2]که پیش تو افتد به خاک نیاز
[B][M1]بود این جهان زاغ مردارخوار
[M2]جهان دگر رشک باغ بهار
[B][M1]به تن مایه قوت این زاغ باش
[M2]به جان طایر شاخ آن باغ باش
[B][M1]دوم گفت گیتی یکی گلشن است
[M2]خدا جوی را دیده روشن است
[B][M1]خدا را به او بین و او را مبین
[M2]به بی رنگ شو رنگ و بو را مبین
[B][M1]بود خانه دل حریم خدای
[M2]مکن جز خدا را در آن خانه جای
[B][M1]چه لایق به قانون فرزانگی
[M2]که با حق کند خلق همخانگی
[B][M1]سیم گفت کین چند روز حیات
[M2]بود نقد گنجینه کاینات
[B][M1]خوش آن کس که راه خرد را گزید
[M2]بداد آن و عمر ابد را خرید
[B][M1]چهارم بدین نکته لب را گشود
[M2]که آینده آید چه دیر و چه زود
[B][M1]خوش آن کس که آب رخ خود نریخت
[M2]به نیکش رخ آورد و از بد گریخت
[B][M1]گذشته چو مرغیست جسته ز دام
[M2]ازو نیست در دست تو غیر نام
[B][M1]برایش نه غمگین و نی شاد باش
[M2]به کلی ز فکر وی آزاد باش
[B][M1]ز جان و دل پنجم این نکته خاست
[M2]که هر کس به حق راست با خلق راست
[B][M1]چو با حق کند بنده ناراستی
[M2]نیاید ازو هیچ جا راستی
[B][M1]مساق سخن چون بدینجا رسید
[M2]ز در ناگه آن پیر دانا رسید
[B][M1]بگفتا که در وقت این انتظار
[M2]کدامین سخن بودتان اختیار
[B][M1]بگفتند آنها که بگذشته بود
[M2]نوابخش گوش و زبان گشته بود
[B][M1]چو پیر آنچه گفتند با او شنفت
[M2]چو غنچه بخندید و چون گل شگفت
[B][M1]به گوش سکندر رسید این خبر
[M2]بفرمود تا عقدهای گهر
[B][M1]ببردند و زان رشته بگسیختند
[M2]به فرق فلک سایشان ریختند
[B][M1]ازیشان کسی سر به بالا نکرد
[M2]نظر در گهرهای والا نکرد
[B][M1]ارسطو به تحسینشان لب گشاد
[M2]که این عقل و دین از جهان گم مباد
[B][M1]بر آن چند دعوی که پرداختید
[M2]ز همت بلندی گوا ساختید
[B][M1]به هر کار کاینجا رساندید رخت
[M2]بگیرید دامان آن کار سخت
[B][M1]به آن صید اقبال دیگر کنید
[M2]رخ همت از به به بهتر کنید
[B][M1]بیا ساقیا می روانتر بده
[M2]سبک باش و جام گرانتر بده
[B][M1]به کف باده در ساغر زر درآی
[M2]چو به داری از به به بهتر گرای
[B][M1]بیا مطربا بر یکی پرده ایست
[M2]مکن کین عجب جانفزا پرده است
[B][M1]به هر پرده رازی بود دلنواز
[M2]که آن را ندانند جز اهل راز
[A]
[B][M1]سکندر چو بر هند لشکر کشید
[M2]خردمندی برهمانان شنید
[B][M1]گروهی خدادان و حکمت شناس
[M2]بریده ز گیتی امید و هراس
[B][M1]نیامد ازیشان کسی سوی او
[M2]ز تقصیرشان گرم شد خوی او
[B][M1]برانگیخت لشکر بی قهرشان
[M2]شتابان رخ آورد در شهرشان
[B][M1]چو زان برهمانان خبر یافتند
[M2]به تدبیر آن کار بشتافتند
[B][M1]رسیدند پیشش در اثنای راه
[M2]به عرضش رساندند کای پادشاه
[B][M1]گروهی فقیریم حکمت پژوه
[M2]چه تابی رخ مرحمت زین گروه
[B][M1]نه ما را سر صلح نی تاب جنگ
[M2]درین کار به گر نمایی درنگ
[B][M1]چو موریم پیشت تواضع نمای
[M2]چه مالی صف مور را زیر پای
[B][M1]نداریم جز گنج حکمت متاع
[M2]نشاید ز کس بر سر آن نزاع
[B][M1]اگر گنج حکمت همی بایدت
[M2]به جز گنج کاوی نمی شایدت
[B][M1]بود کاوش گنج طاعتوری
[M2]نه کشور گشایی و غارتگری
[B][M1]میازار ما را که آزرده ایم
[M2]مکش تیغ بر ما که ما مرده ایم
[B][M1]سکندر چو بشنید این عرض حال
[M2]ز لشکر کشیدن کشید انفعال
[B][M1]فزون دید ازان سویشان میل خویش
[M2]تنی چند بگزید از خیل خویش
[B][M1]به آن چند تن راه جان برگرفت
[M2]دل از ملک و مال جهان گرفت
[B][M1]زر و زینت خویش یک سو نهاد
[M2]به آن قوم بی پا و سر رو نهاد
[B][M1]پس از قطع هامون به کوهی رسید
[M2]در او کنده هر سو بسی غار دید
[B][M1]گروهی نشسته در آن غارها
[M2]فرو شسته دست از همه کارها
[B][M1]ردا و ازار از گیا بافته
[M2]عمامه به فرق از گیا تافته
[B][M1]زن و بچه فقر پروردشان
[M2]گیاچین به هامون پی خوردشان
[B][M1]گشادند با هم زبان خطاب
[M2]بسی شد ز هر سو سؤال و جواب
[B][M1]بسا رمز حکمت که پرداختند
[M2]بسا سر مشکل که حل ساختند
[B][M1]چو آمد به سر مجلس گفت وگوی
[M2]سکندر در آن حاضران کرد روی
[B][M1]که هر چه از جهان احتیاج شماست
[M2]بخواهید از من که یکسر رواست
[B][M1]بگفتند ما را درین خاکدان
[M2]نباید به جز هستی جاودان
[B][M1]مرادی کزان برتر امید نیست
[M2]به جز زندگانی جاوید نیست
[B][M1]بگفتا که این نیست مقدور من
[M2]وز این حرف خالیست منشور من
[B][M1]کسی کو نیارد که در عمر خویش
[M2]کند لحظه ای بلکه کم نیز بیش
[B][M1]چه سان بخشش زندگانی کند
[M2]بقای کسی جاودانی کند
[B][M1]بگفتند چون دانی این راز را
[M2]چرا بنده ای شهوت و آز را
[B][M1]پی ملک تا چند خون ریختن
[M2]به هر کشوری لشکر انگیختن
[B][M1]گرفتم که گیتی همه آن توست
[M2]جهان سر به سر زیر فرمان توست
[B][M1]شده بر تو دور زمان گنج سنج
[M2]نمانده ست بر تو نهان هیچ گنج
[B][M1]چه حاصل چو می باید آخر گذاشت
[M2]به دل تخم اندوه جاوید کاشت
[B][M1]بگفتا من این نی به خود می کنم
[M2]نه تنها به حکم خرد می کنم
[B][M1]مرا ایزد این منزلت داده است
[M2]به خلق جهانم فرستاده است
[B][M1]که تا دین او را کنم آشکار
[M2]برآرم ز جان مخالف دمار
[B][M1]دهم قدر بتخانه ها را شکست
[M2]کنم هر که را هست یزدان پرست
[B][M1]من آن موج جنبش نهادم ز باد
[M2]که یکدم ز جنبش نیارم ستاد
[B][M1]ز باد اذن آرام گر دیدمی
[M2]سر مویی از جا نجنبیدمی
[B][M1]ولی چون نه پیش من است اختیار
[M2]نیارم گرفتن به یک جا قرار
[B][M1]اسیرم درین جنبش نو به نو
[M2]روم تا مرا گوید ایزد برو
[B][M1]ز دست اجل چون شوم پای بست
[M2]کشم پای ازین جنبش دور دست
[B][M1]روم عور ازین دیر از خیر دور
[M2]چنان کامده ستم ز آغاز عور
[B][M1]ولی نبودم زین تن عور باک
[M2]چو در ستر حکمت بود جان پاک
[B][M1]دلا از لباس بدن عور باش
[M2]ز آلایش ما و من دور باش
[B][M1]چو جان تو گنج و طلسم است جسم
[M2]بر این گنج پر مایه بشکن طلسم
[B][M1]ولی باشد آنگاه جان تو گنج
[M2]که چون بگذرد زین سرای سپنج
[B][M1]بود همره او گهرهای راز
[M2]کزان تا ابد باشدش برگ ساز
[B][M1]بدان جاودان شاد و خرم بود
[M2]به هر جاکه باشد مکرم بود
[A]
[B][M1]حکیمی از آنجا که روشندلان
[M2]نفورند از ظلمت جاهلان
[B][M1]پی شستن از دل غباری که داشت
[M2]برون برد رخت از دیاری که داشت
[B][M1]چو رنج بیابان به پایان رساند
[M2]زمانه چو نوحش به کشتی نشاند
[B][M1]ز موج اشتران کف انداز مست
[M2]بر او حمله کردند و کشتی شکست
[B][M1]ز حرف سلامت دلی منحرف
[M2]به یک تخته چسبید همچون الف
[B][M1]ز ملاحی باد دریانورد
[M2]وطن بر کنار یکی شهر کرد
[B][M1]به انگشت بر ریگ رملی کشید
[M2]کزان خلق را حیرت آمد پدید
[B][M1]بسی حال پوشیده را باز گفت
[M2]خبر داد از رازهای نهفت
[B][M1]رسید این حکایت به دارای شهر
[M2]به عدل و کرم رونق افزای شهر
[B][M1]به صد گونه لطفش سوی خویش خواند
[M2]به تعظیم بر کرسی زر نشاند
[B][M1]به دریا درون هر چه از کف نهاد
[M2]ز دریا دلی بیش ازانش بداد
[B][M1]حکیم آن عنایت چو از شاه دید
[M2]ز احباب نسیان نه از راه دید
[B][M1]به نامه نویسی قلم تیز کرد
[M2]وز آن نی نوای نوانگیز کرد
[B][M1]که ای راست بازان نرد طلب
[M2]ز مطلوب قانع به درد طلب
[B][M1]بکوشید تحصیل مطلوب را
[M2]بکوبید طبع خردکوب را
[B][M1]به مطلوبی آرید روی امل
[M2]که از موج دریا نیابد خلل
[B][M1]اگر بگذرد موج دریا ز فرق
[M2]وگر کشتی افتد به طوفان غرق
[B][M1]فتاده به دریا همه رخت و بار
[M2]به یک تخته گیرید راه کنار
[B][M1]بود حاصل عمر همراهتان
[M2]انیس دل و جان آگاهتان
[B][M1]ز فانی وفاداری امید نیست
[M2]چه سود از متاعی که جاوید نیست
[B][M1]بیا ساقیا لعل بگداخته
[M2]به جام بلور تر انداخته
[B][M1]بده تا به اقبال پایندگان
[M2]بشوییم دست از نو آیندگان
[B][M1]بیا مطربا زخمه ای برتراش
[M2]رگ چنگ را زین نوا ده خراش
[B][M1]که سرمایه زندگانی بسوخت
[M2]هر آن کس که باقی به فانی فروخت
[A]
[B][M1]سکندر چو می گشت گرد جهان
[M2]خبر پرس هر آشکار و نهان
[B][M1]در اثنای رفتن به شهری رسید
[M2]در آن شهر قومی پسندیده دید
[B][M1]ز گفتار بیهوده لبها خموش
[M2]فروبسته از ناسزا چشم و گوش
[B][M1]نجسته به بد هرگز آزار هم
[M2]به هر کار نیکو مددگار هم
[B][M1]نه زیشان توانگر کسی نی فقیر
[M2]بر ایشان نه سلطان کسی نی امیر
[B][M1]برابر به هم قسمت مالشان
[M2]موافق به هم صورت حالشان
[B][M1]نه از محنت قحطشان سال تنگ
[M2]نه بر صفحه صلحشان حرف جنگ
[B][M1]ز یک خانه هر یک شده بهره مند
[M2]نه در بر در خانه هاشان نه بند
[B][M1]به هر در فرو برده گوری مغاک
[M2]که بیننده را زان شدی سینه چاک
[B][M1]سکندر چو شد واقف طورشان
[M2]شد از گفت و گو طالب غورشان
[B][M1]بگفتا ز اول که در وقت زیست
[M2]فرو بردن گور از بهر چیست
[B][M1]بگفتند از بهر آن کنده ایم
[M2]که تا در فضای جهان زنده ایم
[B][M1]نبندد لب خود ز ارشاد ما
[M2]دهد هر دم از مردگی یاد ما
[B][M1]گشاده بدین نکته دایم دهان
[M2]که ما و توییم آن دهان را زبان
[B][M1]ز هر کام برکنده دندان در او
[M2]زبان وار افتیم عریان در او
[B][M1]زبان وارمان چون به زندان کنند
[M2]ز دندانه خشت دندان کنند
[B][M1]دگر گفت چون خانه ها بی در است
[M2]در باز مر دزد را رهبر است
[B][M1]بگفتند در شهر ما نیست دزد
[M2]که از کسب دزدی خورد دستمزد
[B][M1]همه مردم صادقند و امین
[M2]چو خاکند امینان روی زمین
[B][M1]به خاک ار سپاری یکی دانه جو
[M2]دهد هفتصدت باز وقت درو
[B][M1]دگر گفت چون بهر مال و متاع
[M2]میان شما نیست جنگ و نزاع
[B][M1]بگفتند ما بنده صانعیم
[M2]به قوت و لباسی ز وی قانعیم
[B][M1]رسد بی نزاع آنچه باشد کفاف
[M2]ازان در غلاف است تیغ خلاف
[B][M1]دگر گفت چون شاه فرمانروای
[M2]درین شهر بی شور نگرفته جای
[B][M1]پی دفع ظلم است گفتند شاه
[M2]ز ظلم این ولایت بود در پناه
[B][M1]زر عدل از ظلم گیرد عیار
[M2]چو ظالم نباشد به عادل چه کار
[B][M1]دگر گفت چون در دیار شما
[M2]غنی نیست کس در شمار شما
[B][M1]بگفتند ناید در طبع کریم
[M2]حریصی نمودن پی زر و سیم
[B][M1]نسازد درین تنگنای مجاز
[M2]زر و سیم را جمع جز حرص و آز
[B][M1]دگر گفت چون از صروف زمان
[M2]ز محرومی قحط دارید امان
[B][M1]بگفتند بیگاه و گاهی که هست
[M2]در آمرزشیم از گناهی که هست
[B][M1]شود آدمی را درین دیولاخ
[M2]ز آمرزش اسباب روزی فراخ
[B][M1]دگر گفت کین شیوه خاص شماست
[M2]که سرمایه بخش خلاص شماست
[B][M1]و یا از پدر بر پدر آمده ست
[M2]گهروار از کان بدر آمده ست
[B][M1]بگفتند کین خاصه از ما نخاست
[M2]ابا عن جد این کشته میراث ماست
[B][M1]نداریم از نخل کاری خبر
[M2]ز نخل پدر چیده ایم این ثمر
[B][M1]سکندر چو پرداخت از گفت و گوی
[M2]به آهنگ برگشتن آورد روی
[B][M1]به دکانچه درزیی برگذشت
[M2]که چشم از فروغ ویش خیره گشت
[B][M1]به مقراض تجرید ببریده دل
[M2]ز پیوند این عالم آب و گل
[B][M1]فرو برده سر همچو سوزن به کار
[M2]گذشته ز دراعه عیب و عار
[B][M1]چو رشته سر از جاهلان تافته
[M2]سر رشته معرفت یافته
[B][M1]سکندر بدو گفت کای خیره سر
[M2]چو آمد به گوش تو از ما خبر
[B][M1]چو رشته سر از ما چرا تافتی
[M2]چو سوزن به سر تیز نشتافتی
[B][M1]بگفتا که من مرد آزاده ام
[M2]به راه هوس پای ننهاده ام
[B][M1]نیاید خوشم فر و اقبال تو
[M2]چه سازم سر خویش پامال تو
[B][M1]ندارم طمع گنج سیم و زرت
[M2]چو مار از چه حلقه زنم بر درت
[B][M1]ازین پیش در شهر ما یک دو کس
[M2]بپریدشان مرغ جان از قفس
[B][M1]برید آن امید خود از تاج و تخت
[M2]کشید این ز بیغوله فقر رخت
[B][M1]کفن بر تن آن ز خز و حریر
[M2]بر این از کهن دلق دل ناپذیر
[B][M1]ازین بی وفا کاخ ناپایدار
[M2]نهادندشان در یکی کنج غار
[B][M1]بر ایشان چو بگذشت یکچند روز
[M2]گذشتم بر آن غار با درد و سوز
[B][M1]ز هم دیدم آن هر دو را ریخته
[M2]به هم استخوان ها در آمیخته
[B][M1]نشد روشنم بعد صد اهتمام
[M2]که آن یک کدام است و این یک کدام
[B][M1]هوای جهان بر دلم سرد شد
[M2]ز پیوند آن خاطرم فرد شد
[B][M1]بدو گفت شه کای به دانشوری
[M2]تو را از همه پایه برتری
[B][M1]ز هر کار می بینم آگه تو را
[M2]بیا تا بر اینان کنم شه تو را
[B][M1]بگفتا که شاها من آن درزیم
[M2]که باشد پی خود عمل ورزیم
[B][M1]پی خویش دلق بقا دوختن
[M2]به از اطلس فانی اندوختن
[B][M1]نمی خواهم این خلعت مستعار
[M2]به عور دگر کن عطا این شعار
[A]
[B][M1]حکیمی ز مردم کناری گرفت
[M2]ز غارتگران کنج غاری گرفت
[B][M1]جز آن غار آرامگاهی نداشت
[M2]غذا غیر برگ گیاهی نداشت
[B][M1]چو کرم بریشم گیاخوار بود
[M2]به تن از لعابش یکی تار بود
[B][M1]گروهی به آن تار دور از گزند
[M2]به قید ارادت شده پایبند
[B][M1]شه کشور از مسند عز و ناز
[M2]بدان غار شد سینه پر نیاز
[B][M1]لقای حکیمش خوش آمد چنان
[M2]که از عشق وی رفتش از کف عنان
[B][M1]بدو گفت کای قبله مقبلان
[M2]قبول تو اقبال صاحبدلان
[B][M1]دل من اسیر کمند تو شد
[M2]سرم پست قدر بلند تو شد
[B][M1]حیات ابد را تویی جان من
[M2]جدا از تو بودن چه امکان من
[B][M1]بن غار منزلگه اژدهاست
[M2]که از بیم مردم در او کرده جاست
[B][M1]تویی خلق را گشته امیدگاه
[M2]چه حاجت که آری به اینجا پناه
[B][M1]تو شاهی و از روی تو شهر خوش
[M2]متاع اقامت سوی شهر کش
[B][M1]اگر رنجه سازی سوی شهر پای
[M2]کنم بهرت آماده باغ و سرای
[B][M1]غلامان خدمتگر با ادب
[M2]کنیزان سیمینبر نوش لب
[B][M1]دگر از سبب های طیب معاش
[M2]که یابند ازان جسم و جان انتعاش
[B][M1]بگفتا که می خواهم اینها بلی
[M2]که تا بگذرد عمر من خوش ولی
[B][M1]به شرطی ز تو گیرم این ساز و برگ
[M2]که از دامنم بگسلی دست مرگ
[B][M1]ز بخشش چه سود ای به بخشش مثل
[M2]چو تو هر چه بخشی ستاند اجل
[B][M1]چه خوش گفت این نکته دانای راز
[M2]که مپذیر چیزی که گیرند باز
[B][M1]فریب است از مرغ در دام اسیر
[M2]زدن مرغ بگشاده پر را صفیر
[B][M1]به آنست کو دام خود بردرد
[M2]نه مرغ دگر را به دام آورد
[B][M1]بیا ساقیا زان می راوگی
[M2]که صید طرب را کند ناوگی
[B][M1]بده تا درین دام دل ناشکیب
[M2]ببندیم گوش از صفیر فریب
[B][M1]بیا مطربا وان نی فارسی
[M2]که بر رخش عشرت کند فارسی
[B][M1]بزن تا به همراهی آن سوار
[M2]کنیم از بیابان محنت گذار
[A]
[B][M1]مغنی چو بندد در آهنگ فقر
[M2]ز پشمینه ابریشم چنگ فقر
[B][M1]دهد این نوای کهن را نوی
[M2]که خسر است دیباچه خسروی
[B][M1]خوش آن شه که این نغمه را گوش کرد
[M2]نوای غنا را فراموش کرد
[B][M1]برافشاند از لذت این سماع
[M2]به ملک جهان آستین وداع
[B][M1]چو اسکندر آن شاه کشور ستان
[M2]کشید از پی فتح شهری سنان
[B][M1]بر آن شهر زد حمله بار نخست
[M2]ز خار سنانش گل فتح رست
[B][M1]ازان گل شد آن شهر خندان چو باغ
[M2]وز آن یافت آن تیره زندان چراغ
[B][M1]در آن روشنی خلق جمع آمدند
[M2]چو پروانگان سوی شمع آمدند
[B][M1]ازیشان بپرسید شاه جهان
[M2]که ای آگهان ز آشکار و نهان
[B][M1]ز شاهان پیشین کسی زنده هست
[M2]که بر تخت شاهی تواند نشست
[B][M1]بگفتند آری کسی مانده است
[M2]که از نقد شاهی کف افشانده است
[B][M1]ز سر کرده بیرون تمنای تاج
[M2]فروبسته دست از قبول خراج
[B][M1]ز خرپشته گورها کرده جاست
[M2]ز الواحشان خوانده حرف فناست
[B][M1]چنان گشته آن شیر دل صید گور
[M2]کز آهوی چین است طبعش نفور
[B][M1]گرفته ز شاهی ره بندگان
[M2]نیاید به منزلگه زندگان
[B][M1]چو در موعظت گوهرافشان کند
[M2]سخنهاش تأثیر در جان کند
[B][M1]شود کاسه گیر از سر مردگان
[M2]دهد شربت وعظ افسردگان
[B][M1]ز تنهای فرسودگان سرمه وش
[M2]شود دیده خلق را سرمه کش
[B][M1]بفرمود شه تا به فر حضور
[M2]دهد مجلسش را چو خورشید نور
[B][M1]سوی شاه بعد از زمانی دو سه
[M2]درآمد به دست استخوانی دو سه
[B][M1]سکندر بدو گفت ازین سبز خوان
[M2]چه گیری به دست این دو سه استخوان
[B][M1]بگفتا که کردم درین دشتگاه
[M2]به گور گدایان و شاهان نگاه
[B][M1]نشد استخوان های شاهان جدا
[M2]به چشم من از استخوان گدا
[B][M1]چو آخر گرفتار یکرنگی اند
[M2]ز آغاز با هم چرا جنگی اند
[B][M1]دگرباره گفتش که ای ارجمند
[M2]اگر هوشیاری و همت بلند
[B][M1]بیا تا به شاهی رسانم تو را
[M2]وز این خیره گردی رهانم تو را
[B][M1]بگفتا نه زان گونه دون همتم
[M2]که گردد ز شاهی فزون همتم
[B][M1]ز همت بلندیم سرمایه ایست
[M2]کزان تخت شاهی کمین پایه ایست
[B][M1]نخواهد دلم فارغ از هر هوس
[M2]به جز چار چیز از دو گیتی و بس
[B][M1]یکی عمر پاینده سرمدی
[M2]ز طاعتوری حاصل و بخردی
[B][M1]حیاتی بقای ابد دامنش
[M2]فنا رخت بسته ز پیرامنش
[B][M1]دوم نوبهار جوانی کزان
[M2]به یکسو بود دستبرد خزان
[B][M1]خزان بهار شباب است شیب
[M2]جوان را ز پیری فزون نیست عیب
[B][M1]سوم شادیی پایه اش پست نی
[M2]غم این جهان را بر او دست نی
[B][M1]همه راحت و رنج ها دور ازو
[M2]دل و دیده جاوید پر نور ازو
[B][M1]چهارم غنایی چنان دلپسند
[M2]که از ذل فقرش نباشد گزند
[B][M1]نهد مایه خرمی در مزاج
[M2]بشوید ز خاطر غم احتیاج
[B][M1]بدو گفت شه کای به دانش عزیز
[M2]نه مقدور من باشد این چار چیز
[B][M1]درین کارگه هر که جز کردگار
[M2]ندارد درین چار هیچ اختیار
[B][M1]بگفت اذن ده تا روم بر دری
[M2]کزین نخل مقصود یابم بری
[B][M1]برآید ز احسان او کام من
[M2]ز بام فلک بگذرد نام من
[B][M1]سکندر چو آن نکته را گوش کرد
[M2]ز چیزی که می گفت خاموش کرد
[B][M1]رسوم تکلف ز وی دور داشت
[M2]ز تکلیف شاهیش معذور داشت
[B][M1]بیا ساقیا می به کشتن فکن
[M2]کزین موج زن بحر کشتی شکن
[B][M1]سلامت کشم رخت خود بر کنار
[M2]وز این بی قراریم زاید قرار
[B][M1]بیا مطربا زخمه بر چنگ زن
[M2]وزآن پرده این دلکش آهنگ زن
[B][M1]که خوش وقت آن بی سر و پا گدای
[M2]که زد افسر شاه را پشت پای
[B][M1]ز خود هر که خالی رود چون حباب
[M2]سزد گر نهد پای بر روی آب
[B][M1]رهد هر که باشد سبک رو چو کف
[M2]درین قلزم از بیم موج تلف
[A]
[B][M1]سکندر شهنشاه اقلیم راز
[M2]به اقلیم گیری چو شد سرفراز
[B][M1]سپاهش ز خشکی برآورد گرد
[M2]ز خشکی سوی تری آهنگ کرد
[B][M1]چو کشتی لب خویش را خشک یافت
[M2]زمام عزیمت سوی بحر تافت
[B][M1]سپه را به ساحل که آرام داد
[M2]به تنهاروی پا به دریا نهاد
[B][M1]قد گیر شد آب همچون زمین
[M2]نشد خاطر از بیم غرقش غمین
[B][M1]همی رفت بر آب بی ترس و باک
[M2]بدانسان که پوینده بر روی خاک
[B][M1]پس از آب شد کوه قافش مطاف
[M2]چو طفلان رسید از «الف بی » به «قاف »
[B][M1]قوی پیکری دید بس باشکوه
[M2]زده دست ها در کمرگاه کوه
[B][M1]بدو گفت این کوه را نام چیست
[M2]تو را نزد این کوه آرام چیست
[B][M1]چه اندیشه در خاطر آورده ای
[M2]که دستش چنین در کمر کرده ای
[B][M1]بگفتا که این را بود قاف نام
[M2]زمین را کند لنگری صبح و شام
[B][M1]ازان دست ها در کمر دارمش
[M2]که جنبیدن از جای نگذارمش
[B][M1]به هر بقعه در عالم آب و گل
[M2]ازین کوه یک رگ بود متصل
[B][M1]چو بر بقعه ای خشم گیرد خدای
[M2]ازان رگ بجنبانم آن را ز جای
[B][M1]به یک لحظه زیر و زبر سازمش
[M2]ز بنیاد هستی براندازمش
[B][M1]بدینسان سخن را چو شد فتح باب
[M2]گشادند با هم زبان خطاب
[B][M1]سؤالات مشکل در انداختند
[M2]جوابات روشن بپرداختند
[B][M1]به لطف مقالات و حسن سماع
[M2]رساندند صحبت به حد وداع
[B][M1]سکندر بدو گفت کای سرفراز
[M2]که باشد به رویت در فیض باز
[B][M1]درین راه مپسندم از واپسان
[M2]به من زین در باز فیضی رسان
[B][M1]بگو نکته ای چند داناپسند
[M2]که در دین و دنیا بود سودمند
[B][M1]ازان پی به گنج معانی برم
[M2]به اصحاب خود ارمغانی برم
[B][M1]بگفت ای سکندر درین کهنه کاخ
[M2]که رخش امل راست میدان فراخ
[B][M1]به چشم خرد ناظر وقت باش
[M2]به حسن عمل حاضر وقت باش
[B][M1]چو شب در رسد یاد فردا مکن
[M2]به دل فکر بیهوده را جا مکن
[B][M1]مخور غم که فردا چه پیش آیدم
[M2]ز ایام بر دل چه نیش آیدم
[B][M1]ز خوان سپهرم چه روزی شود
[M2]کز اسباب دولت فروزی شود
[B][M1]چو زرین علم برکشدم صبحدم
[M2]سپر بفکند شاه انجم حشم
[B][M1]مگو چون رسد شب چه سان بگذرد
[M2]به سود جهان یا زیان بگذرد
[B][M1]خداوندگاری که شب می برد
[M2]چو شب می برد روز می آورد
[B][M1]شب و روز هر یک به تقدیر اوست
[M2]گرفتار زنجیر تسخیر اوست
[B][M1]چو خواهد چنان بگذراند شبت
[M2]که ناید ز خنده فراهم لبت
[B][M1]وگر خواهد آنسان کند روز تو
[M2]که از حد رود گریه و سوز تو
[B][M1]بکن هر چه امروزت آید ز دست
[M2]که خواهد اجل دستت از کار بست
[B][M1]بکار آنچه خواهی چه گندم چه جو
[M2]که امروز کشت است و فردا درو
[B][M1]مقامات فردوس عنبر سرشت
[M2]که باشد نظرگاه اهل بهشت
[B][M1]بود صورت فعل های جمیل
[M2]به سوی ریاض جنانشان دلیل
[B][M1]به اسباب گیتی مکن خرمی
[M2]که بسیار او راست رو در کمی
[B][M1]به شادی در او غنچه ای کم شکفت
[M2]که آخر به صد غصه در خون نخفت
[B][M1]ز آهن دلی بگسل و موم باش
[M2]پناه اسیران مظلوم باش
[B][M1]به هر کس ره چرب و نرمی سپر
[M2]منه پای چون شمع ازین ره بدر
[B][M1]چو سبزه لطیفی درشتی مکن
[M2]چو گل نازکی خارپشتی مکن
[B][M1]غضب را بر آتش زن از حلم آب
[M2]مکن در بد و نیک گیتی شتاب
[B][M1]منه پا به ره جز به تدبیر و رای
[M2]که افتد به رو قاصد تیزپای
[B][M1]بسا کار کاول نماید صواب
[M2]ولیکن چو برداری از وی حجاب
[B][M1]به لوح جبین از شکاف قلم
[M2]ز خط خطا بینی او را رقم
[A]
[B][M1]یکی مرزبان بود در مرز مرو
[M2]زنی داشت عارض چو گل قد چو سرو
[B][M1]ز خیل غلامان سیاهیش بود
[M2]که پنهان به آن زن نگاهیش بود
[B][M1]بسی در میان شور و غوغا گذشت
[M2]که با وی یکی گردد اما نگشت
[B][M1]به کین شد بدل مهر مدبر غلام
[M2]کمر بست در معرض انتقام
[B][M1]دو طوطی ز بازار مرغان خرید
[M2]کزان گونه مرغان سلیمان ندید
[B][M1]به تعلیم هر یک زبان برگشاد
[M2]به رازی زبان نکته ای یاد داد
[B][M1]یکی را نرفتی جز این بر زبان
[M2]که شد یار حاجب زن مرزبان
[B][M1]دگر گفتی این حال بس روشن است
[M2]ولی گفتن آن نه کار من است
[B][M1]چو مرغان بدین نغمه دانا شدند
[M2]بر این نکته گفتن توانا شدند
[B][M1]به خلوتگه مرزبان بردشان
[M2]به محجوبه خاص بسپردشان
[B][M1]جز این نکته شان هیچ دستان نبود
[M2]ولی مرد مسکین زیان دان نبود
[B][M1]به عشرت همی خورد می صبح و شام
[M2]بدان نغمه خوش خاطر و شاد کام
[B][M1]ز ناگه ظریفی ز اعیان ری
[M2]در اثنای آن گشت مهمان وی
[B][M1]به مهمان نوازی طرب ساز کرد
[M2]می آورد و می خوردن آغاز کرد
[B][M1]چو شد گرمش از آتش می دماغ
[M2]برافروخت طبعش چو روشن چراغ
[B][M1]بگفت آن دو مرغ سخن ساز را
[M2]دو خنیاگر نغمه پرداز را
[B][M1]ز خلوتسرا سوی جمع آورند
[M2]که از صوتشان جمع جان پرورند
[B][M1]چو رازی مقالات ایشان شنید
[M2]سر خجلت اندر گریبان کشید
[B][M1]بدو مرزبان گفت حال تو چیست
[M2]وز این خوش نوایان ملال تو چیست
[B][M1]تعلل بسی کرد و زان تاب و پیچ
[M2]ندادش خلاصی به جز راست هیچ
[B][M1]چو شد مرزبان آگه از سر کار
[M2]برآورد غیرت ز جانش دمار
[B][M1]غلام سیه را سوی خویش خواند
[M2]وز آن قصه با وی سخن باز راند
[B][M1]بر آن جمله وی هم گواهی بداد
[M2]به کف تیغ رو جانب زن نهاد
[B][M1]که ای خیره سر این چه دل تیرگیست
[M2]که بر تیره گیت این همه چیرگیست
[B][M1]من اینجا تمنای هر کس که چه
[M2]به بستان گل آویزش خس که چه
[B][M1]به دامن زدش دست کای کامیاب
[M2]عنان ترحم ز حالم متاب
[B][M1]منه پا برون از ره عقل و هش
[M2]بپرس آنگه آزاد کن یا بکش
[B][M1]غلام تو را آرزوی محال
[M2]فتاد از من بی گنه در خیال
[B][M1]میسر ندید از لبم کام خویش
[M2]بگسترد در راه من دام خویش
[B][M1]کنون بسته پر مرغ دام ویم
[M2]گرفتار خشمت به کام ویم
[B][M1]مرا این دو طوطی که جان سوختند
[M2]ز وی حرف جانسوزی آموختند
[B][M1]درین حرفشان جز وی استاد نیست
[M2]جز این حرف خود هیچشان یاد نیست
[B][M1]بداند ازین خاطر هوشمند
[M2]که در کار من از وی افتاد بند
[B][M1]دل مرزبان ازین سخن نرم شد
[M2]دگرباره در مهر او گرم شد
[B][M1]به لب غیر شکرش نوایی نرفت
[M2]که بر وی ز تیغش خطایی نرفت
[B][M1]پی نکته دانان فرخ سرشت
[M2]به آب زر این طرفه پاسخ نوشت
[B][M1]که مجرم چو گردد سزای عقاب
[M2]خردمند را به درنگ از شتاب
[B][M1]بیا ساقیا رطل سنگین بیار
[M2]که سازد سبکسار را بردبار
[B][M1]به رخسار امید رنگ آورد
[M2]به عمر شتابان درنگ آورد
[B][M1]بیا مطربا بر نی انگشت نه
[M2]ز کارش به انگشت بگشا گره
[B][M1]ز تو هر گشادش که خواهد افتاد
[M2]نباشد جز آن کار ما را گشاد
[A]
[B][M1]چنین داد داننده داد سخن
[M2]ز مشکل گشای سپهر کهن
[B][M1]که از وضع افلاک و سیر نجوم
[M2]ز حال سکندر چنین زد رقوم
[B][M1]که چون صبح اقبالش آید به شام
[M2]بگردد تر و خشک گیتی تمام
[B][M1]به جایی که مرگش مقدر بود
[M2]زمین آهن و آسمان زر بود
[B][M1]بود زیر پا آهنین بسترش
[M2]به بالای سر سایبان زرش
[B][M1]سکندر چو آمد ز دریا برون
[M2]سپه را سوی روم شد رهنمون
[B][M1]همی رفت آورده پا در رکاب
[M2]چو عمر گرانمایه با صد شتاب
[B][M1]همی راند شکر به هر کوه و دشت
[M2]به هر روز از کشوری می گذشت
[B][M1]نبودی در آن جنبش کوه گاه
[M2]به جز خانه زینش آرامگاه
[B][M1]یکی روز در گرمگاه تموز
[M2]گرفته جهان خسرو نیمروز
[B][M1]به دشتی رسید آتشین ریگ و خاک
[M2]چو طشتی پر از اخگر تابناک
[B][M1]هوایش چو آه ستمدیده گرم
[M2]ز بس گرمیش سنگ چون موم نرم
[B][M1]به هر راهش از نعل های مذاب
[M2]نشان سم بادپایان پر آب
[B][M1]سمندر اگر کردی آنجا گذر
[M2]چو پروانه اش سوختی بال و پر
[B][M1]چو تابه زمین آتش افشان در او
[M2]چو ماهی شده مار بریان در او
[B][M1]اگر پر درم مشت بستی لئیم
[M2]فرو ریختی همچو سیماب سیم
[B][M1]سکندر در آن دشت پر تاب و تف
[M2]همی راند از پردلان بسته صف
[B][M1]ز آسیب ره در خراش و خروش
[M2]به تن خونش از گرمی خور به جوش
[B][M1]ز جوشش چو زد در تنش موج خون
[M2]ز راه دماغش شد از سر برون
[B][M1]فرو ریختش بر سر زین زر
[M2]ز ماشوره عاج مرجان تر
[B][M1]بسی کرد در دفع خون حیله ساز
[M2]ولی خون نیستاد ازان حیله باز
[B][M1]ز سیل اجل بر وی آمد شکست
[M2]بر آن سیل رخنه نیارست بست
[B][M1]بر او تنگ شد خانه پشت زین
[M2]شد از خانه مایل به سوی زمین
[B][M1]ز خاصان یکی سوی او رفت زود
[M2]به تدریجش آورد ازان زین فرود
[B][M1]ز جوشن به پا مفرش انداختش
[M2]ز زرین سپر سایبان ساختش
[B][M1]به بالای جوشن به زیر سپر
[M2]زمانی فتاد از جهان بی خبر
[B][M1]چو بگشاد ازان بی خودی چشم هوش
[M2]به گوشش فرو گفت پنهان سروش
[B][M1]که اینست جایی که دانا حکیم
[M2]در آنجا ز مرگ خودت کرد بیم
[B][M1]چو از مردن خویش آگاه شد
[M2]بر او راه امید کوتاه شد
[B][M1]دبیری طلب کرد روشن ضمیر
[M2]که بر لوح کافور ریزد عبیر
[B][M1]نویسد کتابی سوی مادرش
[M2]تسلی ده جان غم پرورش
[B][M1]چو بهر نوشتن ورق کرد باز
[M2]سر نامه را ساخت مشکین طراز
[B][M1]به نام خداوند پست و بلند
[M2]حکیم خرد بخش بخرد پسند
[B][M1]ازو عقل را رو در آوارگی
[M2]وزو عشق را چاره بیچارگی
[B][M1]هراسندگان را بدو صد امید
[M2]شناسندگان را ازو صد نوید
[B][M1]بسا شهریاران و شاهنشهان
[M2]که کردند تسخیر ملک جهان
[B][M1]ز زین پای ننهاده بالای تخت
[M2]به تاراج آفاتشان داده رخت
[B][M1]یکی زان قبل بنده اسکندر است
[M2]که اکنون به گرداب مرگ اندر است
[B][M1]سفر کرد گرد جهان سال ها
[M2]ز فتح و ظفر یافت اقبال ها
[B][M1]چو آورد رو در ره تختگاه
[M2]اجل زد بر او ره در اثنای راه
[B][M1]دو صد تحفه شوق ازان ناتوان
[M2]نثار ره بانوی بانوان
[B][M1]چراغ دل و دیده فیلقوس
[M2]فروزنده کشور روم و روس
[B][M1]نمی گویم او مهربان مادر است
[M2]که از مادری پایه اش برتر است
[B][M1]ازو دیده ام کار خود را رواج
[M2]و زو گشته ام صاحب تخت و تاج
[B][M1]دریغا که رفتم به تاراج دهر
[M2]ز دیدار او هیچ نگرفته بهر
[B][M1]دریغا که خفتم به دل داغ مرگ
[M2]نه از باغ او شاخ دیده نه برگ
[B][M1]بسی بهر آسانیم رنج برد
[M2]پی راحتم راه محنت سپرد
[B][M1]ازین چشمه لیک آبرویی ندید
[M2]ز خارم گل آرزویی نچید
[B][M1]جهاندیده دهقان درختی نشاند
[M2]به پایش ز جوی جگر آب راند
[B][M1]پس از سال ها داد چون میوه بار
[M2]به آن میوه دهقان شد امیدوار
[B][M1]ز ناگه برآمد یکی باد سخت
[M2]هم آن میوه بر باد شد هم درخت
[B][M1]درخت نوم من که اسکندرم
[M2]جهاندیده دهقان من مادرم
[B][M1]اگر من فتادم ز پای از نخست
[M2]قبای بقا هم بر او نیست چست
[B][M1]چه از جنس حیوان چه نوع بشر
[M2]که زاد اندرین کهنه دیر دو در
[B][M1]که آخر به صد نامرادی نمرد
[M2]ازین ورطه کس جان به شادی نبرد
[B][M1]چو از من برد قاصد نامه بر
[M2]به آن مادر مهربان این خبر
[B][M1]وز این غم بسوزد دل و جان او
[M2]شود خونفشان چشم گریان او
[B][M1]همان به که حکمت شناسی کند
[M2]نه چون سفلگان ناسپاسی کند
[B][M1]قدم در طریق صبوری نهد
[M2]جزع را به رخ داغ دوری نهد
[B][M1]نکوشد چو خور در گریبان دری
[M2]نپوشد چو مه جامه نیلوفری
[B][M1]اگر شعله دل کند اخگرش
[M2]نبیند زمین فرش خاکسترش
[B][M1]نه از پنجه گیسوی سنبل کند
[M2]نه از ناخنان چشمه در گل کند
[B][M1]ننالد ز رنج و نموید ز درد
[M2]نمالد به خاک سیه روی زرد
[B][M1]وگر بس نیاید به اندوه خویش
[M2]شود پست از اندوه چون کوه خویش
[B][M1]بکش گو چو شاهان یکی خوان عام
[M2]بخوان سوی آن مرد و زن را تمام
[B][M1]طعامی بنه پیش هر یک چنان
[M2]که برباید از دست رغبت عنان
[B][M1]وزآن پس بر آن جمع سوگند ده
[M2]ز سوگند بر دستشان بند نه
[B][M1]که هر کس درین تنگنای سپنج
[M2]ز مرگ عزیزی کشیده ست رنج
[B][M1]نیارد بدین طعمه ها دست آز
[M2]کند چشم امید از اینها فراز
[B][M1]اگر یک تن آرد سوی طعمه دست
[M2]به یک لقمه بر خوانش آرد شکست
[B][M1]سزد گر خورد غم ز خوان فراق
[M2]که با طعمه خواران خوش است اتفاق
[B][M1]وگر نی نشاید ز صاحب خرد
[M2]که در مجلس جمع تنها خورد
[B][M1]چرا غم خورد زیرک هوشیار
[M2]چو ز آغاز می داند انجام کار
[B][M1]سرانجام گیتی به خون خفتن است
[M2]به خواری به خاک اندرون خفتن است
[B][M1]کسی را که انجام کار این بود
[M2]پی دیگران از چه غمگین بود
[B][M1]تفاوت ندارد درین کس ز کس
[M2]جز این کاوفتد اندکی پیش و پس
[B][M1]چو آخر درین مهد باید غنود
[M2]ازین چند روزه تفاوت چه سود
[B][M1]گرانمایه عمرم که مستعجل است
[M2]ز میقات سی کرده رو در چل است
[B][M1]گرفتم که از سی به سیصد رسد
[M2]به هر روز ملکی مجدد رسد
[B][M1]چه حاصل ازان هم چو جاوید نیست
[M2]ز چنگ اجل رستن امید نیست
[B][M1]نیم من جز آن مرغ شیرین نفس
[M2]که ملک جهان بود بر من قفس
[B][M1]تنم در قفس بود با درد و داغ
[M2]ولی دل به جان آرزومند باغ
[B][M1]خوش آن کز قفس ره به باغم نمود
[M2]جدا کرد نور چراغم ز دود
[B][M1]رخ آوردم اینک به باغ و بهار
[M2]نهادم به ره دیده انتظار
[B][M1]بود کان ز من مانده در من رسد
[M2]وز این تیره گلخن به گلشن رسد
[B][M1]به یک جای گیریم با هم مقام
[M2]بر این ختم شد نامه ام والسلام
[B][M1]چو نامه ز مضمون به عنوان رسید
[M2]چو منشور عمرش به پایان رسید
[B][M1]به عنوانش از خون دل رنگ داد
[M2]ز داغ جگر سوز مهرش نهاد
[B][M1]ببوسید و مقصود را نام برد
[M2]پی بردن آنجا به قاصد سپرد
[B][M1]بیا ساقیا تا به می برده پی
[M2]کنیم از میان قاصد و نامه طی
[B][M1]ببندیم بار از مضیق خیال
[M2]گشاییم در بارگاه وصال
[B][M1]بیا مطربا کز صدای نفیر
[M2]ببندیم بر خامه صوت صریر
[B][M1]زنیم آتش از آه هنگامه را
[M2]بسوزیم هم خامه هم نامه را
[A]
[B][M1]خوش آن کس که کارش نکویی بود
[M2]به نیک و بدش نیکخویی بود
[B][M1]چه در وقت مردن چه در زندگی
[M2]رود روزگارش به فرخندگی
[B][M1]سکندر چو نامه به مادر نوشت
[M2]به جز نامه موعظت در نوشت
[B][M1]به یاران زبان نصیحت گشاد
[M2]به هر سینه گنجی ودیعت نهاد
[B][M1]چو بر حاضران گنج گوهر فشاند
[M2]ز ناحاضران نیز غافل نماند
[B][M1]وصیت چنین کرد با حاضران
[M2]که ای از جهالت تهی خاطران
[B][M1]چو بر داغ هجران من دل نهید
[M2]تن ناتوانم به محمل نهید
[B][M1]گذارید دستم برون از کفن
[M2]کنید آشکاراش بر مرد و زن
[B][M1]ز حالم دم نامرادی زنید
[M2]به هر مرز و بوم این منادی زنید
[B][M1]که این دست دستیست کز عز و جاه
[M2]ربود از سر تاجداران کلاه
[B][M1]کلید کرم بود در مشت او
[M2]نگین خلافت در انگشت او
[B][M1]ز شیر فلک قوت پنجه یافت
[M2]قوی بازوان را بسی پنجه تافت
[B][M1]ز حشمت زبر دست هر دست بود
[M2]همه دست ها پیش او پست بود
[B][M1]ز نقد گدایی و شاهنشهی
[M2]ز عالم کند رحلت اینک تهی
[B][M1]چو بحرش به کف نیست جز باد هیچ
[M2]چه امکان ز وی این سفر را بسیچ
[B][M1]تو هم گیر ازین دست ای خواجه پند
[M2]بدین دست بگشای از پای بند
[B][M1]به کار جهان بند بودن که چه
[M2]بدین شغل خرسند بودن که چه
[B][M1]چو ز اول تو را مادر دهر زاد
[M2]به جز دست خالیت چیزی نداد
[B][M1]ازین ورطه چون پای بیرون نهی
[M2]بود زاد راه تو دست تهی
[B][M1]مکن در میان دست خود را گرو
[M2]به چیزی که گویند بگذار و رو
[B][M1]بده هر چه داری که این دادن است
[M2]که از خویشتن بند بگشادن است
[B][M1]بود آن تو هر چه دادی ز دست
[M2]که در وجه فردات خواهد نشست
[B][M1]تو را گر به مخزن زر و گوهر است
[M2]نه آن تو آن کسی دیگر است
[A]
[B][M1]شنیدم که فرزانه مردی حکیم
[M2]به زن داد روزی یکی کیسه سیم
[B][M1]پس از چند روزش بپرسد حال
[M2]وز آن کیسه سیم کردش سؤال
[B][M1]بگفتا به دست من آن کیسه سیم
[M2]چو آمد چو زر کردم آن را دو نیم
[B][M1]یکی صرف کردم به هر سینه ریش
[M2]یکی کردمش صرفه از بهر خویش
[B][M1]حکیم آن حکایت چو از وی شنفت
[M2]بگفت ای نه دانا به راز نهفت
[B][M1]بود بهره ات آن که کردی نثار
[M2]نه آن کش ز گنجینه کردی حصار
[B][M1]به گنجینه نقدی که مخزون بود
[M2]که داند که انجام آن چون بود
[B][M1]نیارد برون کس ازین سر سری
[M2]که آن بهره توست یا دیگری
[B][M1]بیا ساقیا باده در جام کن
[M2]به رندان لب تشنه انعام کن
[B][M1]به هر کس که یک جرعه خواهی فشاند
[M2]نخواهد جز آن از جهان با تو ماند
[B][M1]بیا مطربا پرده ای ساز لیک
[M2]به هنجار نیکو و گفتار نیک
[B][M1]به گیتی مزن جز به نیکی نفس
[M2]که اینست آیین نیکان و بس
[A]
[B][M1]سکندر چو زد از وصیت نفس
[M2]ز عالم نصیبش همان بود و بس
[B][M1]شد انفاس او با وصیت تمام
[M2]به ملک دگر تافت عزمش زمام
[B][M1]برفت او و ما هم بخواهیم رفت
[M2]چه بی غم چه با غم بخواهیم رفت
[B][M1]درین کاخ دلکش نماند کسی
[M2]رود عاقبت گر چه ماند بسی
[B][M1]متاعی به از عمر جاوید نیست
[M2]ولی آن درین عالم امید نیست
[B][M1]در او زیرکی عمر جاوید یافت
[M2]که زنده ازو امید تافت
[B][M1]چو اسپهبدان بی سکندر شدند
[M2]جدا زو چو تن های بی سر شدند
[B][M1]فتادند در جیب جان کرده چاک
[M2]چو تن های سر رفته در خون و خاک
[B][M1]بکردند آنچه اهل ماتم کنند
[M2]که بدرود شاهان عالم کنند
[B][M1]ز جامه کبودان زمین می نمود
[M2]به چشم کواکب چو چرخ کبود
[B][M1]صدای نفیر از فلک برگذشت
[M2]زهاب سرشک از سمک درگذشت
[B][M1]ز بس خاست دود از دل یک به یک
[M2]پر از دود گشت از سما تا سمک
[B][M1]ز بس ظلمت و دود بر هم نشست
[M2]در صبح بر روی خورشید بست
[B][M1]چو دیدند از آخر که از اشک و آه
[M2]نیارند بر درد و غم بست راه
[B][M1]ز آیین ماتم عنان تافتند
[M2]به تدبیر تجهیز بشتافتند
[B][M1]ز مشک و گلابش بشستند تن
[M2]ز خز و کتان ساختندش کفن
[B][M1]ز تابوت زر محملش ساختند
[M2]ز دیبای چین مفرش انداختند
[B][M1]چو مهد زرش گشت آرام جای
[M2]بزرگ سپه خاست گریان به پای
[B][M1]به دانش حجاب از میان برگرفت
[M2]به دانا حکیمان سخن درگرفت
[B][M1]که امروز روز زبان آوریست
[M2]درین قصه وقت سخن گستریست
[B][M1]ز حکمت بسازید هنگامه ای
[M2]کنید املیی موعظت نامه ای
[B][M1]که غمدیدگان را تسلی دهد
[M2]مثال مثوبت به عقبی دهد
[A]
[B][M1]یکی گفت وقت است ای هوشیار
[M2]که گیریم از حال شاه اعتبار
[B][M1]ببینیم کایام با او چه کرد
[M2]سپهر کج اندام با او چه کرد
[B][M1]فلک تاج دولت ربود از سرش
[M2]لباس بزرگی کشید از برش
[B][M1]هر آن سختیی کز سرای درشت
[M2]ز اقبال دولت بر او داشت پشت
[B][M1]کنون رو به سوی وی آورده است
[M2]به پای سریرش پی آورده است
[B][M1]هر آسانیی کز مدار سپهر
[M2]نمود اندر ایام شاهیش چهر
[B][M1]کنون روی اقبال ازو تافته ست
[M2]به تیغ غمش زهره بشکافته ست
[B][M1]ازان بخت بیدار از اینسان که خفت
[M2]سزد گر کند مرد دانا شگفت
[B][M1]چنین کز شکر خنده اش لب جداست
[M2]به خون گر بگریند بر وی رواست
[B][M1]ولی گل چو صرصر ز شاخش ربود
[M2]بر او گریه ز ابر بهاران چه سود
[A]
[B][M1]بگفت آن دگر کز جهان فراخ
[M2]رسیدیم نادان بدین تنگ کاخ
[B][M1]دلی ساده از نقش اندیشه ها
[M2]کفی خالی از ورزش پیشه ها
[B][M1]نه در عقل ما خوش ز ناخوش جدا
[M2]نه در چشم ما آب از آتش جدا
[B][M1]چو یکچند بودیم اینجا مقیم
[M2]فتادیم در دام امید و بیم
[B][M1]نشستیم غافل ز مقصود خویش
[M2]تهی خاطر از فکر بهبود خویش
[B][M1]بیابان غفلت نکردیم طی
[M2]به مقصود اصلی نبردیم پی
[B][M1]درین پرده یک عقده نشکافتیم
[M2]به هیچ از همه روی برتافتیم
[B][M1]عجب آنکه با این همه تاب و پیچ
[M2]دل ما ازین ورطه نگرفت هیچ
[B][M1]به روزی کزین ورطه بیرون رویم
[M2]دل و دیده زین درد پر خون رویم
[B][M1]کی آن کس ره نیکبختی رود
[M2]کزین سخت منزل به سختی رود
[A]
[B][M1]حکیمی دگر گفت کان کامگار
[M2]به دانشوری در جهان نامدار
[B][M1]زمین را که کشور به کشور گرفت
[M2]به تیغ زراندود چون خور گرفت
[B][M1]جهان همچو او پادشاهی نداشت
[M2]ولی دولت او بقایی نداشت
[B][M1]ز ناگه چو ابری رسید و گذشت
[M2]ازو چند قطره چکید و گذشت
[B][M1]نه در سایه اش خفته ای خواب کرد
[M2]نه از قطره اش تشنه ای آب خورد
[B][M1]چنان رفت کز وی اثر هم نماند
[M2]اثر خود چه باشد خبر هم نماند
[A]
[B][M1]حکیم چهارم ز کارآگهان
[M2]بدینسان مثل زد که شاه جهان
[B][M1]به تری ازان رویش آهنگ بود
[M2]که میدان خشکی بر او تنگ بود
[B][M1]کنون کرده زانجا سفر اختیار
[M2]به سوی دو گز منزل تنگ و تار
[B][M1]ازان عرصه چون رخت بیرون برد
[M2]درین تنگ منزل به سر چون برد
[A]
[B][M1]به دانای پنجم چو نوبت فتاد
[M2]زبان با سکندر بدینسان گشاد
[B][M1]که ای برده رنج سرای سپنج
[M2]بسی جمع کرده به هم مال و گنج
[B][M1]دریغا که بیهوده شد رنج تو
[M2]نشد مرهم رنج تو گنج تو
[B][M1]به کف سودی از گنج و مالت نماند
[M2]به گردن ازان جز وبالت نماند
[B][M1]به پشت تو از گنج رنج گران
[M2]سبکبار راحت ازان دیگران
[A]
[B][M1]حکیم ششم چون سخن ساز کرد
[M2]سخن را بدین لهجه آغاز کرد
[B][M1]که میراند این شه بسی زنده را
[M2]که مالک شود ملک پاینده را
[B][M1]فرو شد سر او درین سرگذشت
[M2]به مرگ کسان مرگ ازو برنگشت
[A]
[B][M1]به هفتم چو آمد سخن لب گشود
[M2]که آرام بخش جهان شاه بود
[B][M1]ز آرام نتوان دگر کام یافت
[M2]کز آرام بخشی شه آرام یافت
[A]
[B][M1]ز هشتم جز این نکته سر بر نزد
[M2]که کس کوس ملک سکندر نزد
[B][M1]سفرها که او کرد گرد جهان
[M2]نکرده کس از خیل شاهنشهان
[B][M1]ولیکن به هر سو سفر ساز کرد
[M2]ره آن به زور سپه باز کرد
[B][M1]جز این یک سفر کز همه دور ماند
[M2]جنیبت به منزلگه گور راند
[A]
[B][M1]نهم گفت هر کس که از مرگ شاه
[M2]به شادی قدح زد درین بزمگاه
[B][M1]به زودی نهد گام بر گام او
[M2]به تلخی کشد جرعه جام او
[B][M1]بدانسان که برداشت شه زود گام
[M2]پی هر که مرگ ویش بود کام
[A]
[B][M1]دهم گفت هر مخزن سیم و زر
[M2]که اسکندر آورد با یکدگر
[B][M1]چو در زندگی رنج بر وی گماشت
[M2]پس از مرگ کی خواهدش سود داشت
[A]
[B][M1]چو آمد به سر نوبت قال و قیل
[M2]فرو کوفت طبال طبل رحیل
[B][M1]نقیبان نهادند مهد زرش
[M2]به پشت هیونان که پیکرش
[B][M1]هیونان هامون بر کوه فر
[M2]وز آن مهد کوهانشان کوه زر
[B][M1]به روز سفید و به شام سیاه
[M2]امیران لشکر امینان راه
[B][M1]ز جور زمن آه برداشتند
[M2]به سوی وطن راه برداشتند
[B][M1]دو منزل یکی کرده می تاختند
[M2]به تن های آزرده می ساختند
[B][M1]شتابان نه شب را شمردند شب
[M2]نه از روز کردند روزی طلب
[B][M1]پس از چند گاهی ازان راه سخت
[M2]به اقلیم خویش اوفکندند رخت
[B][M1]رسید این خبر رومیان را به گوش
[M2]رساندند بر اوج گردون خروش
[B][M1]شدند از پی مصریان زین سخن
[M2]همه گازران جامه بر نیل زن
[B][M1]به اسکندریه درون مادرش
[M2]که بودی فروغ خرد رهبرش
[B][M1]چو بشنید این قصه سینه سوز
[M2]شد از شعله آه گیتی فروز
[B][M1]ز رشح دل و دیده در خون نشست
[M2]ز سر منزل صبر بیرون نشست
[B][M1]همی خواست تا جیب جان بردرد
[M2]گریبان تاب و توان بردرد
[B][M1]کند همچو شب معجر صبح زنگ
[M2]ز دست فلک سینه کوبد به سنگ
[B][M1]به ناخن خراشد رخ تازه را
[M2]کند تازه از خون دل غازه را
[B][M1]به زخم طپانچه در آن داوری
[M2]سمن را دهد رنگ نیلوفری
[B][M1]کند موی مشکین ز سر تارتار
[M2]کند مویه بر خویشتن زارزار
[B][M1]بیندازد از تن حریری لباس
[M2]کند طوق گردن ز پشمین پلاس
[B][M1]ولی کرد مکتوب اسکندری
[M2]در آن شیوه و شیونش یاوری
[B][M1]به مضمون مکتوب او کار کرد
[M2]به صبر و خرد طبع را یار کرد
[B][M1]بفرمود تا اهل آن مرز و بوم
[M2]چه از شام و مصر و چه از روس و روم
[B][M1]برفتند مستقبل لشکرش
[M2]به گردن نهادند مهد زرش
[B][M1]نهفتند دلها پر اندوه و رنج
[M2]در اسکندریه به خاکش چو گنج
[B][M1]چو از شغل دفنش بپرداختند
[M2]حکیمان خردنامه ها ساختند
[B][M1]ز گنج خرد گوهر افشاندند
[M2]پس پرده بر مادرش خواندند
[B][M1]چو در پرده کردند با او خطاب
[M2]ز پرده شنیدند نیکو جواب
[A]
[B][M1]حکیم نخستین چو شد پرده ساز
[M2]بدینسان برون داد از پرده راز
[B][M1]که ای مطلع نور اسکندری
[M2]بلندش ز تو پایه سروری
[B][M1]اگر ریخت گل باغ پاینده باد
[M2]وگر رفت مه مهر تابنده باد
[B][M1]ندانم که چون صبر فرمایمت
[M2]چه سان راه آرام بنمایمت
[B][M1]سکندر تو را صبر فرموده است
[M2]رهت سوی آرام بنموده است
[B][M1]چو مردان در آن ره نهادی قدم
[M2]نکردی ز فرموده اش هیچ کم
[B][M1]شد از قول او کار روشن تو را
[M2]چه حاجت به فرموده من تو را
[B][M1]درین محنت آباد ماتمگران
[M2]تویی بهترین همه مادران
[B][M1]که در مرگ فرزانه فرزند خویش
[M2]نگشتی ز حکم خداوند خویش
[B][M1]ز جان تو نور یقین سرزده ست
[M2]دلت خیمه در ملک دیگر زده ست
[B][M1]به مزدیت فردا بود دسترس
[M2]که هرگز نبیند چنان مزد کس
[A]
[B][M1]چو خامش شد آن پیر یزدان شناس
[M2]نهاد آن دگر یک سخن را اساس
[B][M1]که ای بانوی این مسدس سرای
[M2]نیارد چو تو بانویی کس به جای
[B][M1]سکندر گرت تافت دامن ز کف
[M2]خداوند وی بادت از وی خلف
[B][M1]تسلی کسی را دهد حق شناس
[M2]که در حق یزدان بود ناسپاس
[B][M1]ز محنت غباری اگر بگذرد
[M2]به دامان عیشش گریبان درد
[B][M1]به پایش اگر نیش خاری خلد
[M2]ز شاخ رضا دست دل بگسلد
[B][M1]ولی بختیاری که توفیق یافت
[M2]ز خوان رضا نقل تحقیق یافت
[B][M1]قضا گر بر او خنجر بیم زد
[M2]دم از بردباری و تسلیم زد
[B][M1]نه از تیر تقدیر آهی کشید
[M2]نه جز راه تسلیم راهی گزید
[B][M1]چه محتاج تعلیم دانندگان
[M2]به سر حد دانش رسانندگان
[B][M1]به این دین و دانش که دادت خدای
[M2]زبان را به شکر خدای برگشای
[A]
[B][M1]حکیم دوم چون لب از نطق بست
[M2]سیم این شکر طوطی آسا شکست
[B][M1]که ای عرش بلقیس فرش درت
[M2]مه و مهر ازان خشت سیم و زرت
[B][M1]سکندر اگر عمر بر باد داد
[M2]به اقبال تو ملکش آباد باد
[B][M1]رسد بانگ ازین طارم زرنگار
[M2]که سخت است داغ جدایی ز یار
[B][M1]وز آن سخت تر ناسپاسی بود
[M2]که بیرون ز یزدان شناسی بود
[B][M1]به آن دامن یار ناید به کف
[M2]شود نیز مزد مصیبت تلف
[B][M1]چه زیرک بود هر که زین درد سخت
[M2]کشد بر در صبر و آرام رخت
[B][M1]نه تلخ از جزع گردد امروز و شور
[M2]نه از مزد ماند در آینده دور
[B][M1]بحمدالله ای آگه از خوب و زشت
[M2]که باشد تو را آگهی در سرشت
[B][M1]ز افراط و تفریط خاطر تهی
[M2]روی راست بر موجب آگهی
[B][M1]همی رو بر این سیرت مستقیم
[M2]همی زی ز آفات گیتی سلیم
[A]
[B][M1]ازین گفت و گو چون سیم لب بدوخت
[M2]چهارم چراغ نصیحت فروخت
[B][M1]نخست از دعا کرد آغاز پند
[M2]که ای با خرد پند بخرد پسند
[B][M1]چو ایزد به دل تخم صبرت نهاد
[M2]بر این کشت بارنده ابرت نهاد
[B][M1]هر آن مضطرب کش نه آرامش است
[M2]به آرامشش آخر انجامش است
[B][M1]درین تیز رو گنبد با سکون
[M2]قدمگاه هر جنبش آمد سکون
[B][M1]ز جان هر چه جنبد درین پهن دشت
[M2]به تسکین مرگش بود بازگشت
[B][M1]بدین دایره هر که پا در نهد
[M2]چو دورش به آخر رسد سر نهد
[B][M1]چو بر صید خنجر زنی در شکار
[M2]ز اول بود جنبش آخر قرار
[B][M1]سپاس فراوان خداوند را
[M2]که کرد این کرامت خردمند را
[B][M1]که بیند در آغاز انجام خویش
[M2]برون ننهد از حکم آن گام خویش
[B][M1]شکیبی که انجام هر ماتم است
[M2]مر او را در آغاز آن همدم است
[A]
[B][M1]حکیم چهارم چو گفت آنچه گفت
[M2]ز باغ دل پنجم این گل شگفت
[B][M1]که ای گلبن باغ شاهنشهی
[M2]که مانده ست دامانت از گل تهی
[B][M1]اگر کرد گل سست پیوندیی
[M2]به یاد ویت باد خرسندیی
[B][M1]کسی را که شد میوه دل ز دست
[M2]ز فوت گلی شاخ عیشش شکست
[B][M1]ز پند حکیمان شود صبر کیش
[M2]نهد عقل راه تسلیش پیش
[B][M1]تو را این تسلی ز یزدان رسید
[M2]به کام تو این طعمه زان خوان رسید
[B][M1]دلت روشن از نور الهام اوست
[M2]تمتع کش از فیض انعام اوست
[B][M1]حکیمان چو این نکته دریافتند
[M2]ز تسکین تو روی برتافتند
[B][M1]ز مشرق چو طالع شود آفتاب
[M2]چه پرتو دهد مشعل خانه تاب
[B][M1]روان سکندر ز تو شاد باد
[M2]به روح جنان روحش آباد باد
[B][M1]به عز دو گیتیت بادا کفیل
[M2]ثنای جمیل و ثواب جزیل
[A]
[B][M1]چو آن در پس ستر عصمت مقیم
[M2]شنید آنچه بشنید از هر حکیم
[B][M1]بر ایشان در معذرت باز کرد
[M2]به پرده درون این نوا ساز کرد
[B][M1]که ای رازدانان دانش پژوه
[M2]گشاینده مشکل هر گروه
[B][M1]بنای خرد را اساس از شماست
[M2]دل بخردان حق شناس از شماست
[B][M1]ز دید از کرم خیمه بر باغ من
[M2]شدید از خرد مرهم داغ من
[B][M1]بگفتید صد نکته دلکشم
[M2]نشاندید ز آب سخن آتشم
[B][M1]ز گیتی پریشان دلی داشتم
[M2]ز دور فلک مشکلی داشتم
[B][M1]ز انفاستان گشت حل مشکلم
[M2]به سر حد جمعیت آمد دلم
[B][M1]درین نیلگون کاخ مینا نما
[M2]جهان جمله کورند و بینا شما
[B][M1]چو بینا نباشد که دارد نگاه
[M2]به ره کور را از فتادن به چاه
[B][M1]جهان از شما مطرح نور باد
[M2]وز آن نور چشم بدان دور باد
[A]
[B][M1]پی راحت جان آگاه خویش
[M2]مهیا کند توشه راه خویش
[B][M1]فن خویش نیکی کن ای نیک زن
[M2]که به گر بود نیک زن نیک فن
[B][M1]همه کارها را به یزدان گذار
[M2]که بیرون ز تقدیر او نیست کار
[B][M1]سکندر به شاهی ازو راه یافت
[M2]به توفیق او جان آگاه یافت
[B][M1]ز عالم نه از بهر سختیش برد
[M2]به فیروزی و نیکبختیش برد
[B][M1]نگویم که بر مردنش صبر کن
[M2]که بر نزد خود بردنش صبر کن
[B][M1]به صبر ار برآید تو را نام نیک
[M2]دهد نام نیکت سرانجام نیک
[B][M1]نگین دار این چرخ فیروزه فام
[M2]پی نام نیکو بود والسلام
[B][M1]ارسطو گهر سنج یونان زمین
[M2]که بر گنج یونانیان بود امین
[B][M1]چو کلکش سر گنج حکمت شکافت
[M2]سکندر ازو یافت نقدی که یافت
[B][M1]ز مرگ سکندر چو آگاه شد
[M2]دلش همدم ناله و آه شد
[B][M1]پس از عنبرین خامه پیراستن
[M2]به نام خدا نامه آراستن
[B][M1]ز خونابه دل سیاهی سرشت
[M2]سوی مادرش عذرخواهی نوشت
[B][M1]که بایستی از فرق پا کردمی
[M2]به خاک حریم تو جا کردمی
[B][M1]درین ماتم از دیده خون راندمی
[M2]به تسکین دردت فسون خواندمی
[B][M1]ولی ضعف پیریم بسته ست پای
[M2]نیارم که یک گام جنبم ز جای
[B][M1]سکندر که سلطان آفاق بود
[M2]به سلطانی اندر جهان طاق بود
[B][M1]اگر چه ازین تنگنا رخت بست
[M2]مخور غم که رخت از سر تخت بست
[B][M1]به رخ پرده شرمساری نرفت
[M2]به کام حسودان به خواری نرفت
[B][M1]نه از نادرستان شکستن رسید
[M2]نه از ناکسان زخم دستش رسید
[B][M1]به تیغ قضای خداوند پاک
[M2]که باشد روان از سمک تا سماک
[B][M1]به شاهی و فرماندهی جان سپرد
[M2]به جز بر همه خلق سلطان نمرد
[B][M1]که رسته ست ازین درد تا او رهد
[M2]که جسته ست ازین داغ تا او جهد
[B][M1]درین باغ یک شاخ و یک برگ نیست
[M2]که لرزنده از صرصر مرگ نیست
[B][M1]اگر مرده افتاده تیر اوست
[M2]وگر زنده در بند تدبیر اوست
[B][M1]گذشته ازو خفته در زیر خاک
[M2]و زو مانده آینده در ترس و باک
[B][M1]چه نامهربانی که گردون نکرد
[M2]که یکسر ازین حلقه بیرون نکرد
[B][M1]اگر شه و گر کمترین چاکر است
[M2]گذارش در آخر بر این چنبر است
[B][M1]خوشا حال آن زیرک پند گیر
[M2]که از مرگ غیر است عبرت پذیر
[B][M1]ز مرگ کسانش رسد زندگی
[M2]کند زندگی صرف در بندگی
[A]
[B][M1]چو سرچشمه فیض اسکندری
[M2]کزو بود همچون صدف گوهری
[B][M1]در آن کاغذی کز ارسطو رسید
[M2]بسی داروی صبر پیچیده دید
[B][M1]ز داروی او دفع تیمار کرد
[M2]دوای دل و جان بیمار کرد
[B][M1]بلی شربتی بود آن معنوی
[M2]به وی از شفاخانه عیسوی
[B][M1]وز آن پس یکی نامه انگیز کرد
[M2]سر نامه را عنبرآمیز کرد
[B][M1]به نام حکیمی که هر نیک و بد
[M2]به حکم ویست از ازل تا ابد
[B][M1]اگر بر درش مرگ اگر زندگیست
[M2]سرآورده در ربقه بندگیست
[B][M1]بود حکمت او نهان در همه
[M2]به حکمت بود حکمران بر همه
[B][M1]به حکم وی آیند خلق و روند
[M2]به جز حکم او حکم کس نشنوند
[B][M1]سکندر که بر چرخ افسر کشید
[M2]نیارست از حکم او سرکشید
[B][M1]به فرمان او زیست چندان که زیست
[M2]چو فرمان مرگ آمدش خون گریست
[B][M1]ولی گریه اش هیچ کاری نکرد
[M2]به آن آب دفع غباری نکرد
[B][M1]مرا گر چه بر دل نشست آن غبار
[M2]شد آن سرمه دیده اعتبار
[B][M1]بدیدم سرانجام کار همه
[M2]که بر چیست آخر قرار همه
[B][M1]مرا زین مصیبت که ناگه رسید
[M2]صد اندوه بر جان آگه رسید
[B][M1]دلم بود در صبر لیکن چو کوه
[M2]نجنبید ازین ماتم پر ستوه
[B][M1]چه امکان بود سیل انبوه را
[M2]که از بیخ و بن برکند کوه را
[B][M1]کسی کز غم خود بود دل گران
[M2]چرا گرید از ماتم دیگران
[B][M1]اگر مرگ را سازگاری کنم
[M2]ازان به که بر مرده زاری کنم
[B][M1]مرا خود چنین بود حال ای حکیم
[M2]که آمد خطی از تو عنبر شمیم
[B][M1]به هر نقطه زو نکته ای دلپسند
[M2]به هر حرف ازو صد فرح کرده بند
[B][M1]به جان اختر هوش ازان تاب یافت
[M2]به دل مزرع صبر ازان آب یافت
[B][M1]اساس خرد دید ازان محکمی
[M2]غم و محنت آورد رو در کمی
[B][M1]حیات ابد رشح کلک تو باد
[M2]نظام ادب نظم سلک توباد
[B][M1]چو آن نامه غم به پایان رساند
[M2]نم حسرت از چشم گریان فشاند
[B][M1]وز آن پس یکی لحظه خندان نزیست
[M2]کنم قصه کوتاه چندان نزیست
[B][M1]نه او زیست جاوید نی ما زییم
[M2]کمینگاه مرگیم هر جا زییم
[B][M1]مکن هستی جاودانی هوس
[M2]که این خاصه کردگار است و بس
[B][M1]بیا ساقیا کان که فرزانه است
[M2]زده دست در دست پیمانه است
[B][M1]چو آرد غم مرگ بر دل شکست
[M2]نگیرد کسی غیر پیمانه دست
[B][M1]بیا مطربا تا ز چنگ سپهر
[M2]ببریم چون بخردان تار مهر
[B][M1]که آخر اجل تیغ خواهد کشید
[M2]به ناخواست این رشته خواهد برید
[A]
[B][M1]رباطیست گیتی دو در ساخته
[M2]پی رهروان رهگذر ساخته
[B][M1]یکی می رسد وان دگر می رود
[M2]ولیکن به خون جگر می رود
[B][M1]ازین رفتن و آمدن چاره نیست
[M2]دل کیست زین غم که صد پاره نیست
[B][M1]رباط ار چه باشد سراسر سرور
[M2]اقامت در او باشد از راه دور
[B][M1]چو گردد مسافر مقیم رباط
[M2]چه سان در وطن گستراند بساط
[B][M1]ره زیرک آخر اندیش گیر
[M2]ز اول طریق وطن پیش گیر
[B][M1]گر آدم نژادی درین دیولاخ
[M2]عمارت مکن باغ و ایوان و کاخ
[B][M1]کسانی که کشتند پیش از تو باغ
[M2]بر ایشان نگر باغ را گشته داغ
[B][M1]تگرگ آمده ز ابر بی آب مرگ
[M2]نه در باغشان شاخ مانده نه برگ
[B][M1]بر ایوانشان طاق پرکنگره
[M2]پی قطعشان گشته بران اره
[B][M1]بریده به سان درخت کهن
[M2]ازین باغ ویرانشان بیخ و بن
[B][M1]بود دور ازیشان پر اندوه کاخ
[M2]از آنش دو حرف از سه حرف است آخ
[B][M1]کلوخی کزان کاخ افتاده پست
[M2]نکرده بر آن جز کلاغی نشست
[B][M1]خوش آن مرغ زیرک درین طرفه باغ
[M2]که ننشیندش بر کلوخی کلاغ
[B][M1]نه هرگز یکی دانه کرده ست کشت
[M2]نه خشتی نهاده ست بالای خشت
[B][M1]چو مرغی که آید ز بالا به زیر
[M2]بود صبحگه گرسنه شام سیر
[B][M1]ادیم زمین را زده پشت پای
[M2]شده بر سر چرخ نعلین سای
[B][M1]بدیده ست از آغاز انجام را
[M2]گزیده ست بر کام ناکام را
[B][M1]درین مرحله پر نشیب و فراز
[M2]به جز چشم عبرت نکرده ست باز
[B][M1]مرا و تو را نیز دادند چشم
[M2]بر احوال گیتی گشادند چشم
[B][M1]بیا تا به عبرت نگاهی کنیم
[M2]وز این کوچگه رو به راهی کنیم
[B][M1]ببینیم از آغاز کآدم چه کرد
[M2]چو زد خیمه بیرون ز عالم چه کرد
[B][M1]چه شد نوح و بهر چه بودش نشست
[M2]به کشتی که طوفان مرگش شکست
[B][M1]کجا شد خلیل و نمکدان او
[M2]که از مرگ شد بی نمک خوان او
[B][M1]چه شد حال یعقوب و یوسف کجاست
[M2]کزو جز نفیر تأسف نخاست
[B][M1]ز مصر از چه رو کوس تحویل زد
[M2]که مصر از غمش جامه در نیل زد
[B][M1]سلیمان کجا خفت و کو آصفش
[M2]چرا خاتم ملک رفت از کفش
[B][M1]کلیم و عصا کو و آن طور و نور
[M2]به فرعونیان از وی آشوب و شور
[B][M1]مسیحا که در مرده جان می دمید
[M2]ببین تا ازان مرده جانان چه دید
[B][M1]محمد که خورشید افلاک بود
[M2]در آخر مقامش ته خاک بود
[B][M1]شنیدی سر انجام پیغمبران
[M2]بیا بشنو افسانه دیگران
[B][M1]حکیمان که دانشوران بوده اند
[M2]به هر کار حیلتگران بوده اند
[B][M1]نیارست ازان زیرکان هیچ کس
[M2]که تأخیر مردن کند یک نفس
[B][M1]همه سر درین ورطه بنهاده اند
[M2]به صد درد و اندوه جان داده اند
[B][M1]چه گویم ز شاها که چون رفته اند
[M2]درونها پر از خون برون رفته اند
[B][M1]به تاراج داده اجل رختشان
[M2]شده پایمال خسان تختشان
[B][M1]برهنه شده تارک سر ز تاج
[M2]تهی گشته مخزن ز مال و خراج
[B][M1]زدی کوسشان دولت از پشت پیل
[M2]اجل عاقبت کوفت طبل رحیل
[B][M1]به صد نازقالب که پرورده اند
[M2]ازان قالب خشت پر کرده اند
[B][M1]اگر بایدت صورت حالشان
[M2]به هر دور ادبار و اقبالشان
[B][M1]به تاریخ های جهان در نگر
[M2]که دانم به تفصیل یابی خبر
[B][M1]که آن بر سر بستر خوش مرد
[M2]به تیغ عدو آن دگر جان سپرد
[B][M1]یکی تن ازیشان سلامت نجست
[M2]که چرخش به زخم غرامت نخست
[B][M1]جهانی که پایان او این بود
[M2]در او بخردان را چه تسکین بود
[B][M1]ز بیداد این سبز گنبد گری
[M2]نگویم بر ایشان که بر خود گری
[B][M1]بر این رفتگان گریه بس در خور است
[M2]ولی از همه بر خود اولی تر است
[A]
[B][M1]سراسیمه ای خانه در بلخ داشت
[M2]که بر مردگان گریه تلخ داشت
[B][M1]در آن شهر بی گریه کم زیستی
[M2]به خون بهر هر مرده بگریستی
[B][M1]به هر حلقه غم که پرداختی
[M2]از اشک چو لعلش نگین ساختی
[B][M1]نصیحتگری گفت با او نهفت
[M2]که ای هر کس از حال تو در شگفت
[B][M1]تو را این همه گریه زار چیست
[M2]نه مزدوری این گونه بیگار چیست
[B][M1]مریز اشک خود را به هر خاک کوی
[M2]که این آب چشم است نی آب جوی
[B][M1]بخندید دیوانه کای بیخرد
[M2]که شاخ قبولت بود بیخ رد
[B][M1]من این گریه از بهر خود می کنم
[M2]نه از مرگ هر نیک و بد می کنم
[B][M1]به مردن هر آن زنده کز پا فتاد
[M2]ازان مردن خویشم آمد به یاد
[B][M1]ز غم آتش افتاد در جان من
[M2]شد از دود پر چشم گریان من
[B][M1]ازان آتشم دود خیزد ز چشم
[M2]وز آن دودم این آب ریزد ز چشم
[B][M1]زهی مرد نادان که از مرگ خویش
[M2]نگردد جگرپاره و سینه ریش
[B][M1]نگرید ز درد دل خود به خون
[M2]غم دل به آن گریه ندهد برون
[B][M1]بیا ساقیا تا جگر خون کنیم
[M2]وز این می قدح را جگرگون کنیم
[B][M1]که غمدیده را آه و زاری به است
[M2]جگرخواری از میگساری به است
[B][M1]بیا مطربا کز طرب بگذریم
[M2]ز چنگ طرب تارها بردریم
[B][M1]ز چنگ اجل چون نشاید گریخت
[M2]ز چنگ رب تار باید گسیخت
[A]
[B][M1]بیا جامی ای عمرها برده رنج
[M2]ز خاطر برون داده این پنج گنج
[B][M1]شد این پنجت آن پنجه زور یاب
[M2]کزو دست دریا کفان دیده تاب
[B][M1]عجب اژدهاییست کلک دو سر
[M2]که ریزد برون گنجهای گهر
[B][M1]کند اژدها بر در گنج جای
[M2]ولی کم بود اژدها گنج زای
[B][M1]شد آن اژدها گنج در مشت تو
[M2]بر او حلقه زد مار انگشت تو
[B][M1]چه گوهر فشانند این گنج و مار
[M2]که شد پر گهر دامن روزگار
[B][M1]ولی بینم از کلک هر گنج سنج
[M2]پر از پنج گنج این سرای سپنج
[B][M1]به آن پنجها کی رسد پنج تو
[M2]که یک گنجشان به ز صد گنج تو
[B][M1]به تخصیص پنجی که سر پنجه زد
[M2]بشیری که سرپنجه از گنجه زد
[B][M1]به ترکی زبان نقشی آمد عجب
[M2]که جادو دمان را بود مهر لب
[B][M1]ز چرخ آفرین ها بر آن کلک باد
[M2]که این نقش مطبوع ازان کلک زاد
[B][M1]ببخشود بر فارسی گوهران
[M2]به نظم دری در نظم آوران
[B][M1]که گر بودی آن هم به لفظ دری
[M2]نماندی مجال سخن گستری
[B][M1]به میزان آن نظم معجز نظام
[M2]نظامی که بودی و خسرو کدام
[B][M1]چو او بر زبان دگر نکته راند
[M2]خرد را به تمییزشان ره نماند
[B][M1]زهی طبع تو اوستاد سخن
[M2]ز مفتاح کلکت گشاد سخن
[B][M1]سخن را که از رونق افتاده بود
[M2]به کنج هوان رخت بنهاده بود
[B][M1]تو دادی دگر باره این آبروی
[M2]کشیدی به جولانگه گفت و گوی
[B][M1]صفایاب از نور رای تو شد
[M2]نوایی ز لطف نوای تو شد
[B][M1]بر این نخل نظمی که پرورده ام
[M2]به خون دلش در بر آورده ام
[B][M1]نشد باعثم جز سخندانیت
[M2]به دستور دانش سخنرانیت
[B][M1]وگر نی من آن را چو آراستم
[M2]نه احسان نه تحسین ز کس خواستم
[B][M1]چه خیزد ز مدخل که احسان کند
[M2]چه آید ز تحسین که نادان کند
[B][M1]به لطف سخن گر ستودم تو را
[M2]حد دانش خود نمودم تو را
[B][M1]که این مال و جاه ار چه جان پرور است
[M2]کمال سخن از همه بهتر است
[B][M1]رود یکسر ار سیر چرخ کهن
[M2]ولی تا جهان هست ماند سخن
[B][M1]سخن نیز اگر چند دایم بقاست
[M2]خموشی عجب دلکش و جانفزاست
[B][M1]بیا ساقیا جام دلکش بیار
[M2]می گرم و روشن چو آتش بیار
[B][M1]که تا لب بر آن جام دلکش نهیم
[M2]همه کلک و دفتر بر آتش نهیم
[B][M1]بیا مطربا تیز کن چنگ را
[M2]بلندی ده از زخمه آهنگ را
[B][M1]که تا پنبه از گوش دل برکشیم
[M2]همه گوش گردیم و دم درکشیم
[END]