[START][A]
[B][M1]به نام نگارنده هست و بود
[M2]فرازندهٔ این رواق کبود
[B][M1]سر داستان، نام فرخنده ای ست
[M2]که عقل از ثنایش فروماندهایست
[B][M1]خرد در کوی کوتهی و کمی ست
[M2]زبان روستازادهٔ اعجمی ست
[B][M1]سپاسش نشاید به اندیشه گفت
[M2]به خس، کی توان کوه البرز سفت؟
[B][M1]خردگر چه خضر بیابان بود
[M2]سراسیمهٔ راه یزدان بود
[B][M1]دل و جان اگر دانش آسا بود
[M2]همین بس که خود را شناسا بود
[B][M1]ازل تا ابد گر به بالا پرد
[M2]ز حدّ خود اندیشه برنگذرد
[B][M1]طلسم حقیقت نباید شکست
[M2]حصاری بود، در گهر هر چه هست
[B][M1]به بینش قدم را درین کهنه دِه
[M2]اگر مرد راهی به اندازه نِه
[B][M1]نیابی خدا را به جویندگی
[M2]بکش پا، ز بیهوده پویندگی
[B][M1]مپوی و چو آب گهر تازه باش
[M2]اگر خودشناسی، به اندازه باش
[B][M1]تو را برتر از حد خود، راه نیست
[M2]که نقش از نگارنده، آگاه نیست
[B][M1]جهولی، به گرد فضولی مگرد
[M2]ز جاهل فضولی ست، کردار سرد
[B][M1]فضولی کند قطره را منفصل
[M2]فراخ است دریا و تو تنگدل
[B][M1]شعور تو، ای پای بستِ غرور
[M2]یکی کور موش است و تابنده هور
[B][M1]کند خیرگی دیدهٔ جان تو
[M2]عدم زاده است آخشیجان تو
[B][M1]خبر نیست امروز را از پریر
[M2]جوان نیست تاریخی چرخ پیر
[B][M1]کجا تار ممکن به واجب تند؟
[M2]لعاب عناکب، ذباب افکند؟
[B][M1]عبث دام در راه عنقا مکش
[M2]زیاد، از گلیم خودت پا مکش
[B][M1]نه پیداست راه و تویی طفل دی
[M2]درین ورطه، گولی به از بخردی
[B][M1]به این خیرگی خوش عنانی مکن
[M2]زبان بسته ای، ترجمانی مکن
[B][M1]پی مصطفی گیر، اگر می روی
[M2]ره راست این است اگر بگروی
[A]
[B][M1]چرا نام مشتی گدایان بَرم؟
[M2]ستایش به درویش سلطان برم؟
[B][M1]نخستین خدیو دیار وجود
[M2]بهین موجهٔ چشمه ساران جود
[B][M1]قدم سای بزم، ایزد پاک را
[M2]مربع نشین، تخت لولاک را
[B][M1]به بربستن رخت ازین کهنه دیر
[M2]براق خرامنده اش، برق سیر
[B][M1]فرازندهٔ پایهٔ سروری
[M2]برازندهٔ تاج پیغمبری
[B][M1]گل از نافهٔ خلق او مشک بوی
[M2]خور از بادهٔ مهر او، سرخ روی
[B][M1]دل از نعمت عام او، چیردست
[M2]لب از لذّت نام او، شیر مست
[B][M1]به نیروی تیغش، ظفر سرفراز
[M2]به رخسار عهدش، در بخت باز
[B][M1]به کفر، آذر از نور ایمان او
[M2]به کین خنجر، از مهر رخشان او
[A]
[B][M1]سپهر آستانا، ملک چاکرا
[M2]کرم گسترا، بندگان پرورا
[B][M1]دل افروز پاکی نهادان تویی
[M2]رخ بخت را، بامدادان تویی
[B][M1]منت، ازکمین بندگانم یکی
[M2]که در بندگی می ندارم شکی
[B][M1]شب شیب، روزم به تاراج برد
[M2]ستمگر ز ویرانه ام، باج برد
[B][M1]خرابات عشق است آبادیم
[M2]بکش بر جبین، خط آزادیم
[B][M1]فروزان کن از ناله ام، شمع طور
[M2]نگون کن به داغم، نمکدان شور
[B][M1]زبان تا بود، در ثنای تو باد
[M2]روان، خاک راهِ رضای تو باد
[A]
[B][M1]سر شیرمردان عالم، علی
[M2]کزو سرفراز است نام یلی
[B][M1]جهان کرم، والی کردگار
[M2]امام امم، صاحب ذوالفقار
[B][M1]ز قصرش، کمین پایه، چرخ بلند
[M2]ز فیضش گرانمایه، خاک نژند
[B][M1]ولایت بر اندام زبباش چست
[M2]وصایت به بالای شانش درست
[B][M1]سر اصفیا، خاتم اوصیا
[M2]فرازندهٔ رایت انّما
[B][M1]محیط معانی دل روشنش
[M2]ردای یمانی، به تن جوشنش
[B][M1]بلنداخترش، ظلمت کفر کاست
[M2]ز تیغ کجش، پشت اسلام راست
[B][M1]سر سرفرازان، جبین سای اوست
[M2]دل قدسیان در تولای اوست
[B][M1]به کونین داردگرانی، سرم
[M2]که بر درگهش نایب قنبرم
[B][M1]چو دارم اساس غلامی قوی
[M2]گدای درم را رسد خسروی
[A]
[B][M1]سخن گوهر لجّهٔ سرمدی ست
[M2]بهین حجّت معجز احمدی ست
[B][M1]سخن چشمهٔ زندگانی بود
[M2]سخن نعمت جاودانی بود
[B][M1]سخن را به فرق سپهر افسری ست
[M2]به عالم، سخن سنج را سروری ست
[B][M1]زگنج سخن مایه دار است دل
[M2]چو نبود سخن، دل بود مشتِ گل
[B][M1]سخن گوهر و ابر نیسان دل است
[M2]سخن هدهد است و سلیمان دل است
[B][M1]به نطق، آدمی زاده انسان بود
[M2]حریف زبان بسته، حیوان بود
[B][M1]ولیکن نه هرکس سخن گستر است
[M2]بسا لب، که خاموشیش درخور است
[B][M1]شراب ار نداری به خم، پرمجوش
[M2]چو گوهرفروشی ندانی، خموش
[B][M1]ز آواز گردد عیان، حالها
[M2]خوشا حال سربستهٔ لال ها
[A]
[B][M1]شکست استخوان، طبع اندیشه زای
[M2]به دندانهٔ کلک پولاد خای
[B][M1]که اندیشه، جادونگاری گرفت
[M2]بنای سخن استواری گرفت
[B][M1]ز صد چشمه خون بیش، پیمود دل
[M2]که شد صفحه ام رشک چین و چگل
[B][M1]به دل، کاوش دیده نگذاشت نم
[M2]که گوهر فرو ریخت، ابر قلم
[B][M1]خرد دفتر جزء و کل را گشود
[M2]که اندیشه، کلک آزمایی نمود
[B][M1]به ییچ و خم فکر، عمری گذشت
[M2]که خاطر خداوند سررشته گشت
[B][M1]ز معنی، دلم جام جمشید زد
[M2]نیم، زخمه بر ساز ناهید زد
[B][M1]حزین، زلف معنی ست در مشت باد
[M2]به این تار، کلک خوش انگشت باد
[B][M1]رسایی ده، آوای اندیشه را
[M2]فراسوده مگذار این بیشه را
[A]
[B][M1]بر وبرز ، چون سرو آراسته
[M2]نهالی ز گلزار جان خاسته
[B][M1]دو ابرو کمان کش، دو زلف از کمند
[M2]درافکنده آزاد دلها، به بند
[B][M1]صف محشر، آشوب مژگان او
[M2]به خون تشنگان، تیغ بندان او
[B][M1]خطش دفتر زهد را برنوشت
[M2]غمش شادی بخت را، سرنوشت
[B][M1]رخش لاله ها را، جگر سوخته
[M2]چراغ دل و دیده، فروخته
[B][M1]چو پرتو به دل، یاد آن رو زند
[M2]به مینو، مرا سینه پهلو زند
[A]
[B][M1]دل خاک شد از ستوران، ستوه
[M2]غریو دلیران بدرّید کوه
[B][M1]نمودی در آن پهن دشت بلا
[M2]سنان آتش و نیستان، نیزه ها
[B][M1]هوا ابری، ازکاوب بانی درفش
[M2]زمین لعلی، از تیغهای بنفش
[B][M1]بغرّید نای و بنالید کوس
[M2]رخ مهر، از بیم شد آبنوس
[B][M1]فغان سازکرد، اژدر کرّنا
[M2]دهان بازکرد، اژدهای بلا
[B][M1]عقاب کمانها، سبک بال شد
[M2]سپرهای زرٌٍینه، غربال شد
[B][M1]ز بس خون، سنان از رگ جان گرفت
[M2]زمین، رنگ کان بدخشان گرفت
[B][M1]چکاچاک تیغ و هیاهوی جنگ
[M2]فرو ریخت از روی بهرام، رنگ
[B][M1]بر و بُرز گردانِ پولادپوش
[M2]جرس وار، از خنجر سخت کوش
[B][M1]زره، در بر و دوش رویین تنان
[M2]به صد چشم، حیران تیغ و سنان
[B][M1]به سر، ترک زرّین آن پرشکوه
[M2]فروزنده، چون آتش ازتیغ کوه
[B][M1]خدنگ خداوند کوپال و رخش
[M2]نیستان نمودی سپرها به تخش
[B][M1]هماوردش از بیم زخم درشت
[M2]به زیر سپرزاده، چون سنگ پشت
[B][M1]در آمد یکی نامور از سپاه
[M2]درآویخت بخت با او، یَلِ کینه خواه
[B][M1]به ترکش، چنان کوفت گرز گران
[M2]که سر، چون کشف در شکم شد نهان
[B][M1]زمین از تپش، گوی سیماب شد
[M2]رگ خاره، از لرزه بی تاب شد
[B][M1]رسید اندر آن عرصه، طوفان به اوج
[M2]ز جوهر، زدی آب شمشیر، موج
[B][M1]سَرِ گردنان، در خم خام بود
[M2]رخ بخت را، طرّهٔ شام بود
[B][M1]هوا داشت، ازگرز بارنده میغ
[M2]به خون، لجه پیما، نهنگان تیغ
[A]
[B][M1]تناور نهنگی ست شمشیر او
[M2]سر شرزه شیر است، نخجیر او
[B][M1]قضا را به کشور بود مرزبان
[M2]زبان اجل را بود ترجمان
[B][M1]بدانسان که گل، جامه سازد، کفن
[M2]کند لخت چرم شخ کرگدن
[B][M1]ز یک حملهاش، در سپنجی سرای
[M2]طرفدار پنجم، درافتد ز پای؟!
[B][M1]چو لقمه به دم، قاف را بشکرد
[M2]جگرگاه البرز را بر دَرد
[B][M1]خط سرنوشت یلان راست، کیش
[M2]تراشیدن بیستون راست، نیش
[B][M1]ازو خاک در لرزه چون برگ بید
[M2]به یک جو روان، آب و آتش که دید؟
[B][M1]ز سهمش قد تیر گردون، کمان
[M2]برش، پیکر فتح را پشتوان
[B][M1]ز خون در برش ارغوانی پرند
[M2]سران، از خم جوهرش در کمند
[B][M1]به صیدافکنی، چون درآید دلیر
[M2]فتد لرزه بر گردهٔ نرّه شیر
[B][M1]خمش، بارگاه ظفر را رواق
[M2]دمش، از دو پیکر ببرد نطاق
[B][M1]کند نام هستی ز بد کیش، حک
[M2]دو یک پنج نوبت زند بر فلک
[A]
[B][M1]خرامنده کوهی، فلک پیکری
[M2]شتابنده ابری، گران لنگری
[B][M1]به جستن، ز برق دمان گرمتر
[M2]به رفتن، ز آب روان نرمتر
[B][M1]به سوی فرازی که بالا رود
[M2]عنان بر عنانِ ثریّا رود
[B][M1]نشیبی چو آید ورا پیش پا
[M2]چنان اندر آید، که تیر قضا
[B][M1]چو خور را به چوگان سم، گو کند
[M2]خور از خوشدلی، رقص پهلو کند
[B][M1]چو ایام بدخواه آید به سر
[M2]رسد بر سرش از اجل پیشتر
[B][M1]عنان کش شود گاه تندی چنان
[M2]که راز نهان بر لب رازدان
[B][M1]دمی تا فلک چون نگه طی کند
[M2]صبا را چو نقش قدم، پی کند
[B][M1]یکی بُرز بالاست، گردون شکوه
[M2]زمین از فشار سُم او ستوه
[B][M1]سرِ کوه البرز را زاشُتُلم
[M2]فرو کوبد از گرز پولاد سُم
[A]
[B][M1]بفرمود دانای روشن ضمیر
[M2]که فرهنگ را، نسخه بندد دبیر
[B][M1]نگارندهٔ نامه، بگرفت کلک
[M2]کشید آن گهرهای غلتان به سلک
[B][M1]سوادش سویدای هشیار مغز
[M2]ز هر جنس در وی سخنهای نغز
[B][M1]ز معنی چو گفتار من مایه دار
[M2]به گوش خرد پروران، گوشوار
[B][M1]پس اندرز، از نام و ناموس کرد
[M2]بیاض از رقم، بال طاووس کرد
[B][M1]پس آذر، ز گفتارهای بلند
[M2]به خار و خسِ پست رایان فکند
[B][M1]رقم زد قلم، حجّت خویش را
[M2]بخست از سنان، سینه بدکیش را
[A]
[B][M1]ز افسون چرخِ دریده دهل
[M2]چرا ای تهی مغز، خندی چو گل؟
[B][M1]فریبا نگردی به ریو و فنش
[M2]بیندیش از خوی اهریمنش
[B][M1]ز قصّاب، پروردن گوسپند
[M2]نه جای امید است، برگیر پند
[B][M1]به دستان، فسون سازی روزگار
[M2]نه جای غرور است ای هوشیار
[B][M1]به نیرنگ گیتی چه دلبستگی ست؟
[M2]به این مهربانی بباید گریست
[B][M1]تسلی به اضداد هاروت فن
[M2]به تیغ جدایی ببرّد کفن
[B][M1]درین هفت خوان سپنج اعتبار
[M2]نه رستم بپاید، نه اسفندیار
[B][M1]درین عاریتگاه آشوب زای
[M2]نه مزدک بماند نه سلمان به جای
[B][M1]چو بهرام خنجر زند بر فسان
[M2]نه شیرویه داند، نه نوشیروان
[B][M1]چو دوران دهد جام صافیّ و دُرد
[M2]نه پیران شناسد، نه گودرز گُرد
[B][M1]برآرد چو شیر اجل سر ز غاب
[M2]نه ایرج گذارد، نه افراسیاب
[B][M1]درین بزم پهناور دور غور
[M2]نگرتا چه پیمود ساقیّ دور
[B][M1]ببین کز کمین، ارقم روزگار
[M2]چه کین آوری کرد با یار غار
[B][M1]به کین، چون ببندد کمر آسمان
[M2]چه سبّوحیان و چه صبّاحیان
[B][M1]رسد تا به گردون، اگر آب تیغ
[M2]جهان را چه باک از فسوس و دریغ
[B][M1]به اختر درین طارم امّید نیست
[M2]که قسطا و باقل، به چشمش یکی ست
[B][M1]بلند است ازین دخمه هر سو غریو
[M2]نه گشواد را شاد دارد نه گیو
[B][M1]حوادث، چو بازو گشاید به صید
[M2]نه رحم آورد بر جحی نه جنید
[B][M1]ازین گرد خوان مه و آفتاب
[M2]نه اشعب، نه مصعب شود کامیاب
[B][M1]نه بوذر بیاسود و نه ابن عاص
[M2]جهان رستخیز است و ایَنَ المناص
[B][M1]زمانه پر از ریو و افسون بود
[M2]فریبا، نه بخرد که مجنون بود
[B][M1]ازین چرخ دولابی عمرکاه
[M2]تن آسایی و کامیابی مخواه
[B][M1]به تن پروری، فکر آب و علف
[M2]کند جاودانی روان را تلف
[B][M1]تو خود آدمی زاده ای در نهاد
[M2]خر است آنکه دنبال شهوت فتاد
[B][M1]درشتی مکن، ای نکوهیده رای
[M2]به نرمش کند قطره در سنگ جای
[B][M1]چه خوش گفت، دهقان خم دیده پشت
[M2]که سوهان روح است، خوی درشت
[B][M1]نه ای گر نظام جهان را به کار
[M2]به تنها روی بگذران روزگار
[B][M1]به عزلت، بگیر از جهان گوشه ای
[M2]سرانجام کن، راه را توشه ای
[B][M1]مشو ای سبکسار آشفته کار
[M2]به این خفته شکلان دل مرده، یار
[B][M1]صباح رحیل است، بیدار باش
[M2]به اغیار ایمن تر از یار باش
[B][M1]نمی گویمت، از تُرش خو بترس
[M2]ز بیگانه آشنارو بترس
[B][M1]وگر ناگزیرت بباید رفیق
[M2]رفیقی گزین، رهنمای طریق
[B][M1]اگر دولت و کیش باید تو را
[M2]رفیقی به از خویش باید تو را
[B][M1]وگر دست ندهد تو را این رفیق
[M2]کناری گزین، فارغ از این فریق
[B][M1]ز من بشنو ای یار غفلت گرای
[M2]یکی نکته هوشیاری فزای
[B][M1]که فرسودهٔ روزگاران منم
[M2]حریف خزان و بهاران منم
[B][M1]فزون، چون ز قسمت نیاید به دست
[M2]زنی بر به هم از چه بالا و پست؟
[B][M1]ز دل، نقش آز و هوس می تراش
[M2]ابا قسمت خویش خرسند باش
[B][M1]خداوند از آن بنده شادان بود
[M2]که راضی به کردار یزدان بود
[B][M1]حَدِ خویش را، پاس دار ای پسر
[M2]سبکسر به خواری درآید به سر
[B][M1]نیارد زغن، لحن بلبل سرود
[M2]به تقلید، نتوان هنرمند بود
[B][M1]که تقلید را هست در مشت، باد
[M2]کف خاک بر فرق تقلید باد
[B][M1]سخن از رَهِ برق سیران مگوی
[M2]ابر لاشه خر، از پی ما مپوی
[B][M1]گرانان این آب و گل دیگرند
[M2]سبکبال سیران دل، دیگرند
[B][M1]دلی گر نداری مسیحا نفس
[M2]نفس را میاور به لب زین سپس
[B][M1]به جایی که داوود سنجد زبور
[M2]ز زنبور، نتوان نیوشید، شور
[B][M1]چو رستم دهد رخش گردی عنان
[M2]زن، آن به به مردی نبندد میان
[B][M1]چو هومان درآید به دشت ستیز
[M2]به هندو، که بسته ست راه گریز؟
[B][M1]چو سام سوار است، در گیر و دار
[M2]چه آید ز بوزینهٔ بُز سوار
[B][M1]به میدان گیو، آن یل ارجمند
[M2]که آرد سر دیو را در کمند
[B][M1]همان به که روباه مویینه پوش
[M2]سر خوبش دزدد، به سوراخ موش
[B][M1]خزف را، به گوهر چه جا می دهی؟
[M2]جفای خود و رنج ما می دهی
[B][M1]کبود است از شور سودا سرم
[M2]چو سنبل، شکنهاست در پیکرم
[B][M1]لبم مهر و دل ترجمان من است
[M2]شق خامه در استخوان من است
[B][M1]قلم درکفم، گرد زوبین به دوش
[M2]نفس بر لبم، آسمانی سروش
[B][M1]جوانی گذشت و چنانم دلیر
[M2]که در پنجه، پولاد سازم خمیر
[B][M1]فسون تو با شیر مردان خطاست
[M2]نی خامه ام را، دَمِ اژدهاست
[B][M1]چو بخرد نه ای، کار پاکان مگیر
[M2]نه ای نیک، راه نیاکان مگیر
[B][M1]به کردار دریاییان شگرف
[M2]مشو لجّه پیمای دریای ژرف
[B][M1]تو موری و داری گلوگاه تنگ
[M2]فراخ است پهنای کام نهنگ
[B][M1]چو با کبک پوید، ره راغ را
[M2]تک خود فرامش شود زاغ را
[B][M1]نه آن یاد گیرد، نه این پایدش
[M2]به این زیرکی، مویه می بایدش
[B][M1]سفالینه ات، در خور دید نیست
[M2]که هم سکّهٔ جام جمشید نیست
[A]
[B][M1]به دیبا و اطلس فریباست، زن
[M2]بود حلّهٔ تن، زره یا کفن
[B][M1]سر مرد را نیست پروای زیست
[M2]همایی به از سایهٔ تیغ نیست
[B][M1]درفش است سرو گلستان او
[M2]ز تیغ و سنان است ریحان او
[B][M1]گل سرخ او، زخم خندان بود
[M2]غبار نبرد، ابر نیسان بود
[B][M1]اگر تیغ و آتش ببارد به سر
[M2]زند خنده، چون شمع روشن گهر
[A]
[B][M1]چو دشمن دَرِ صلح زد، در پذیر
[M2]مبادا به خصمی شود ناگزیر
[B][M1]ز خصم ار بسی دیده باشی گزند
[M2]به رویش دَرِ آشتی را مبند
[B][M1]به نیروی خود، سخت گیری مکن
[M2]رسا شد چو دستت، دلیری مکن
[B][M1]بسا دیده باشی که مور حقیر
[M2]زند پنجه با مغز شیر دلیر
[B][M1]بسی صعوه، در چشم شاهین و خاد
[M2]زند چنگ، چون کار با جان فتاد
[B][M1]اگر صلح خصم، از زبونی بود
[M2]به افتاده، پیکار دونی بود
[B][M1]وگر دوست گشته ست خود یار توست
[M2]سزاوار یاری، ز پیکار توست
[B][M1]نظام جهان گر نسازد ضرور
[M2]بود جنگ، جهل و فساد و غرور
[B][M1]جهاد از پی راحت عالم است
[M2]وگر نه، چه کین با بنی آدم است؟
[B][M1]به جنگ ار نبندد کمر، عقل و رای
[M2]چه خصمی کند کس به خلق خدای؟
[B][M1]چو عضوی شود گنده، باید برید
[M2]وگرنه، کند عضو دیگر پلید
[B][M1]چنین است حَدِّ سیاست بدان
[M2]به کف تیغ داری، به حکمت بران
[B][M1]هوا و هوس را مکن پیروی
[M2]که بختت جوان باد و دولت قوی
[B][M1]در آسایش خلق یزدان بکوش
[M2]مشو نیش، تا می توان گشت نوش
[B][M1]رسوم خدایی چو ندهی رواج
[M2]کلاه گدایی ست بهتر ز تاج
[B][M1]نباشد گرت پند ما، دلپذیر
[M2]حصیر فقیری، به است از سریر
[B][M1]تو دانی که در سروری رنجهاست
[M2]چنین رنج ها، نز پی گنج هاست
[B][M1]کشد رنج، بخرد به امّید خیر
[M2]وگرنه چه حاصل از این کهنه دیر؟
[B][M1]نماند کسی در جهان دژم
[M2]ولی نام نیکش بماند عَلَم
[B][M1]که دارد همان کهنه پیر جهان
[M2]به نیکی جوان، نام نوشیروان
[A]
[B][M1]شنیدم شهنشاه گیتی گشای
[M2]پیمبر نسب، ظل عدل خدای
[B][M1]طرازندهٔ کشور کسروی
[M2]فرازندهٔ چتر کیخسروی
[B][M1]صفی سیرت مصطفی مرحمت
[M2]رضا طینت و مرتضی مکرمت
[B][M1]بهین گوهر درج دانشوری
[M2]بلنداختر برج دین پروری
[B][M1]مظفّر لوای مشیّد اساس
[M2]شهنشاه عباس یزدان سپاس
[B][M1]ابافرّ کشور خدایی گذشت
[M2]به معموره ره برده از طرف دشت
[B][M1]که با کرج، کین عدو سوز داشت
[M2]نگه، چون درخش آتش افروز داشت
[B][M1]یکی مرد دهقان در آن مرغزار
[M2]فروخفته بود، از گذرگه کنار
[B][M1]به سر افسر از دست و از خاک، تخت
[M2]سرش بر بن سایه گستر، درخت
[B][M1]در آن دم که خیل سپه می گذشت
[M2]تو گفتی که در لرزه افتاده، دشت
[B][M1]فروخفته، از خواب سر برگرفت
[M2]سپاس خداوند افسر گرفت
[B][M1]دعا گفت و خسروستایی نمود
[M2]که بادا به کام تو، چرخ کبود
[B][M1]خوشت باد این فر فرماندهی
[M2]سریر کیانی، کلاه مهی
[B][M1]رسید آن نیایش چو شه را به گوش
[M2]فروخواندش این خسروانی سروش
[B][M1]تو خوش زی، که آسودهتر از منی
[M2]به آزادگی سرو این گلشنی
[B][M1]نداری به دل فکرگاه و رواق
[M2]ندانی چه رنجی ست، این طمطراق
[B][M1]فزونی تو را زیبد و کم مرا
[M2]تو را شادی ارزانی و غم مرا
[B][M1]غم کشوری، بر دلت بار نیست
[M2]چو ما، زندگی بر تو دشوار نیست
[B][M1]خبر نیست آزاده را از اسیر
[M2]چو آسوده حالی، سر خویش گیر
[B][M1]خروشید دهقان آگاه دل
[M2]که ای مهر، از نور رایت خجل
[B][M1]غم از گردش روزگارت مباد
[M2]زگیتی به خاطر غبارت مباد
[B][M1]تن آسایی من ز پهلوی توست
[M2]کریج من آباد از کوی توست
[B][M1]اگر رنج بر خود نداری روا
[M2]ندارد روا، گیتی آرام ما
[B][M1]برآ خوش، به این رنج راحت سرشت
[M2]تو را مزد بادا ز یزدان، بهشت
[A]
[B][M1]بهشت برین است ایران زمین
[M2]بسیطش سلیمان وشان را نگین
[B][M1]بهشت برین باد جان را وطن
[M2]مبادا نگین در کف اهرمن
[B][M1]بود تا بر افلاک، تابنده هور
[M2]ز بوم و برش، چشم بد باد دور
[B][M1]کسی کو به بینش بود دیده ور
[M2]جهان را صدف داند، ایران گهر
[B][M1]زمین سرخوش از ابر نیسان اوست
[M2]عشق را بی معرفت معنی مکن
[B][M1]دماغ خرد، از هوایش تر است
[M2]نَمِ چشمه ساران او، کوثر است
[B][M1]مسیحای خاکش به تن جان دهد
[M2]ز هر خشت او، نور ایمان دمد
[B][M1]نظر در تماشای آن بوم و بر
[M2]بود چشم یعقوب و روی پسر
[B][M1]هویش می ناب هشیار دل
[M2]کبابش غزالان چین و چگل
[B][M1]خزد بزدلی گر به ویرانه اش
[M2]کند دلدهی، خاک مردانه اش
[B][M1]کهن قلعه هایش چو حصن فلک
[M2]کبوتر مثالان برجش، ملک
[B][M1]سوادش بود دیدهٔ روزگار
[M2]یک از خانه زادان او نوبهار
[B][M1]گر از فخر بالد به کیوان، کم است
[M2]که اصطخر او تختگاه جم است
[B][M1]فریدون، یک از خوشه چینان اوست
[M2]سلیمان هم، از خوش نشینان اوست
[B][M1]بود لرزه، درکشور روم و روس
[M2]ز روزی که می کوفت کاووس کوس
[B][M1]کهن کاخش، ایوان کیخسروی ست
[M2]کمین طاق او، غرفهٔ کسروی ست
[B][M1]دهد بیستونش، ز فرهاد یاد
[M2]همان کارپرداز عشق اوستاد
[B][M1]بود غنچهٔ لاله ای در حساب
[M2]به دامان الوند او، آفتاب
[B][M1]دهد جوی شیرش، ز شیرین نشان
[M2]شکرخیز خاکش بود اصفهان
[A]
[B][M1]گرامی ترین عضو انسان دل است
[M2]سواد جهان را سپاهان دل است
[B][M1]معنبر زمینش، به مینو زند
[M2]اساسش، به افلاک پهلو زند
[B][M1]مشام، از شمیمش، مروّح نشان
[M2]نسیمش به فردوس، دامن فشان
[B][M1]یکی از دل افتادگانش، حرم
[M2]ز گلخن نشینان کویش، ارم
[B][M1]ز خاکش نخیزد غبار خطی
[M2]که از سبزه دارد بهار خطی
[B][M1]گذشته ست هر برج او زآسمان
[M2]چو مستان میخانه کش، سرگران
[B][M1]در آن باره، نظّاره ماند ز تک
[M2]فرازش سماک و نشیبش سمک
[B][M1]حصاری بود، در حصارش سپهر
[M2]یکی ذرّه، در عرصه اش ماه و مهر
[B][M1]بدیدی اگر، سدّ زاینده رود
[M2]سکندر خجل از سد خویش بود
[B][M1]اگر تر کند خضر، از آن آب لب
[M2]سکندر کند در دل خاک، تب
[B][M1]پلش، لجّه پیمای پایندگیست
[M2]که هر چشمه اش، چشمهٔ زندگی ست
[B][M1]طرب خیز خاکش، روان پرورد
[M2]هوایش، مسیحا دمان پرورد
[B][M1]اویس، ار درین شهر جا داشتی
[M2]پرستش، هوا را روا داشتی
[B][M1]به هرکوچه او، دو صد کشور است
[M2]که شهری به هر خانهٔ او، در است
[B][M1]ز خاک رهش، سرمه مردمک
[M2]براو، دیدهء روشنان فلک
[B][M1]تماشای هر قصر عالی جناب
[M2]فکنده کلاه از سر آفتاب
[B][M1]به هر کلبه، هر حجره و هر رواق
[M2]به موزونی و دلپذیریست طاق
[B][M1]زند فال سعد از خیابان خویش
[M2]که دارد جداول ز تقویم، بیش
[B][M1]به چشمی که سروش شود جلوه گر
[M2]ز بالا بلندان، بپوشد نظر
[B][M1]گلش، چون بهار تماشا شود
[M2]تماشا، به صد شیوه شیدا شود
[B][M1]چنارش که چون صوفیان است، مست
[M2]فشاند به کونین، از وجد دست
[B][M1]ز تر میوه های لطافت سرشت
[M2]به باغش، توان یافت کام از بهشت
[B][M1]جهان جوست آن خاک فیروزمند
[M2]بود مصر، در هر دِهَش، شهربند
[B][M1]به هر گام او سلسبیلی سبیل
[M2]بجا خشک ماند ازآن خاک، نیل
[B][M1]اساسش نگردد ز دوران، خراب
[M2]گرفته ست گل عدل و دادش در آب
[B][M1]سرافراز، از آن خطّه شد تخت و تاج
[M2]خُوَرنق به کاخش فرستد، خراج
[B][M1]شکوهش، شگرف است سنجیده را
[M2]کند خیره، چشم جهان دیده را
[B][M1]چه گویم ز دانش پژوهان او؟
[M2]بود گوهر دانش، از کان او
[B][M1]حقیقت شناسان هر خوب و زشت
[M2]ملک کیش، مردان قدسی سرشت
[B][M1]جواهر فروشان کلک و زبان
[M2]فلک سیرهوشان روشن روان
[B][M1]نکو محضران پسندیده کیش
[M2]مراقب حضوران غایب ز خویش
[B][M1]مَهِ نو رکابان خورشید رخش
[M2]سکندر گدایان اقلیم بخش
[B][M1]خلیل آیتان مسیحا نفس
[M2]دلیلان سرگشته فریادرس
[B][M1]جهان سرورانند، روشن روان
[M2]که خالی مبادا، از ایشان جهان
[A]
[B][M1]تو را تا نباشد گرانمایه ای
[M2]به از خامشی، نیست پیرایه ای
[B][M1]نداری زبان سخن گستری
[M2]چرا مستمع را، جگر می خوری؟
[B][M1]به گفتار، ضایع مکن خویش را
[M2]مشوران دل حکمت اندیش را
[B][M1]حزین، ار چه گفتار در شان توست
[M2]سخن، کار کلک زبان دان توست
[B][M1]خمش کن، که گوهر شناسنده نیست
[M2]بهای خزف ریزه و دُر یکی ست
[B][M1]ستاینده خواهد نیوشنده ای
[M2]تو بیهوده تا چند، کوشنده ای؟
[B][M1]ز داننده، کم گفتن اکنون نکوست
[M2]جهان پر ز نادان بسیار گوست
[B][M1]گذشتند یاران معنی گرای
[M2]چو رهرو نبینی مجنبان درای
[B][M1]نهفتن سخن را ز نابخردان
[M2]صواب است، مگشای بیجا زبان
[END]