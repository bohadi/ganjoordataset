[START][A]
[B][M1]جز نقش تو در نظر نیامد ما را[M2]جز کوی تو رهگذر نیامد ما را
[B][M1]خواب ارچه خوش آمد همه را در عهدت[M2]حقا که به چشم در نیامد ما را
[A]
[B][M1]بر گیر شراب طرب‌انگیز و بیا[M2]پنهان ز رقیب سفله بستیز و بیا
[B][M1]مشنو سخن خصم که بنشین و مرو[M2]بشنو ز من این نکته که برخیز و بیا
[A]
[B][M1]گفتم که لبت، گفت لبم آب حیات[M2]گفتم دهنت، گفت زهی حب نبات
[B][M1]گفتم سخن تو، گفت حافظ گفتا[M2]شادی همه لطیفه گویان صلوات
[A]
[B][M1]ماهی که قدش به سرو می‌ماند راست[M2]آیینه به دست و روی خود می‌آراست
[B][M1]دستارچه‌ای پیشکشش کردم گفت[M2]وصلم طلبی زهی خیالی که توراست
[A]
[B][M1]من باکمر تو در میان کردم دست[M2]پنداشتمش که در میان چیزی هست
[B][M1]پیداست از آن میان چو بربست کمر[M2]تا من ز کمر چه طرف خواهم بربست
[A]
[B][M1]تو بدری و خورشید تو را بنده شده‌ست[M2]تا بندهٔ تو شده‌ست تابنده شده‌ست
[B][M1]زان روی که از شعاع نور رخ تو[M2]خورشید منیر و ماه تابنده شده‌ست
[A]
[B][M1]هر روز دلم به زیر باری دگر است[M2]در دیدهٔ من ز هجر خاری دگر است
[B][M1]من جهد همی‌کنم قضا می‌گوید[M2]بیرون ز کفایت تو کاری دگراست
[A]
[B][M1]ماهم که رخش روشنی خور بگرفت[M2]گرد خط او چشمهٔ کوثر بگرفت
[B][M1]دلها همه در چاه زنخدان انداخت[M2]وآنگه سر چاه را به عنبر بگرفت
[A]
[B][M1]امشب ز غمت میان خون خواهم خفت[M2]وز بستر عافیت برون خواهم خفت
[B][M1]باور نکنی خیال خود را بفرست[M2]تا در نگرد که بی‌تو چون خواهم خفت
[A]
[B][M1]نی قصهٔ آن شمع چگل بتوان گفت[M2]نی حال دل سوخته دل بتوان گفت
[B][M1]غم در دل تنگ من از آن است که نیست[M2]یک دوست که با او غم دل بتوان گفت
[A]
[B][M1]اول به وفا می وصالم درداد[M2]چون مست شدم جام جفا را سرداد
[B][M1]پر آب دو دیده و پر از آتش دل[M2]خاک ره او شدم به بادم برداد
[A]
[B][M1]نی دولت دنیا به ستم می‌ارزد[M2]نی لذت مستی‌اش الم می‌ارزد
[B][M1]نه هفت هزار ساله شادی جهان[M2]این محنت هفت روزه غم می‌ارزد
[A]
[B][M1]هر دوست که دم زد ز وفا دشمن شد[M2]هر پاکروی که بود تردامن شد
[B][M1]گویند شب آبستن و این است عجب[M2]کاو مرد ندید از چه آبستن شد
[A]
[B][M1]چون غنچهٔ گل قرابه‌پرداز شود[M2]نرگس به هوای می قدح ساز شود
[B][M1]فارغ دل آن کسی که مانند حباب[M2]هم در سر میخانه سرانداز شود
[A]
[B][M1]با می به کنار جوی می‌باید بود[M2]وز غصه کناره‌جوی می‌باید بود
[B][M1]این مدت عمر ما چو گل ده روز است[M2]خندان لب و تازه‌روی می‌باید بود
[A]
[B][M1]این گل ز بر همنفسی می‌آید[M2]شادی به دلم از او بسی می‌آید
[B][M1]پیوسته از آن روی کنم همدمی‌اش[M2]کز رنگ وی‌ام بوی کسی می‌آید
[A]
[B][M1]از چرخ به هر گونه همی‌دار امید[M2]وز گردش روزگار می‌لرز چو بید
[B][M1]گفتی که پس از سیاه رنگی نبود[M2]پس موی سیاه من چرا گشت سفید
[A]
[B][M1]ایام شباب است شراب اولیتر[M2]با سبز خطان بادهٔ ناب اولیتر
[B][M1]عالم همه سر به سر رباطیست خراب[M2]در جای خراب هم خراب اولیتر
[A]
[B][M1]خوبان جهان صید توان کرد به زر[M2]خوش خوش بر از ایشان بتوان خورد به زر
[B][M1]نرگس که کله دار جهان است ببین[M2]کاو نیز چگونه سر درآورد به زر
[A]
[B][M1]سیلاب گرفت گرد ویرانهٔ عمر[M2]وآغاز پری نهاد پیمانهٔ عمر
[B][M1]بیدار شو ای خواجه که خوش خوش بکشد[M2]حمال زمانه رخت از خانهٔ عمر
[A]
[B][M1]عشق رخ یار بر من زار مگیر[M2]بر خسته دلان رند خمار مگیر
[B][M1]صوفی چو تو رسم رهروان می‌دانی[M2]بر مردم رند نکته بسیار مگیر
[A]
[B][M1]در سنبلش آویختم از روی نیاز[M2]گفتم من سودازده را کار بساز
[B][M1]گفتا که لبم بگیر و زلفم بگذار[M2]در عیش خوش‌آویز نه در عمر دراز
[A]
[B][M1]مردی ز کنندهٔ در خیبر پرس[M2]اسرار کرم ز خواجهٔ قنبر پرس
[B][M1]گر طالب فیض حق به صدقی حافظ[M2]سر چشمهٔ آن ز ساقی کوثر پرس
[A]
[B][M1]چشم تو که سحر بابل است استادش[M2]یا رب که فسونها برواد از یادش
[B][M1]آن گوش که حلقه کرد در گوش جمال[M2]آویزهٔ در ز نظم حافظ بادش
[A]
[B][M1]ای دوست دل از جفای دشمن درکش[M2]با روی نکو شراب روشن درکش
[B][M1]با اهل هنر گوی گریبان بگشای[M2]وز نااهلان تمام دامن درکش
[A]
[B][M1]ماهی که نظیر خود ندارد به جمال[M2]چون جامه ز تن برکشد آن مشکین خال
[B][M1]در سینه دلش ز نازکی بتوان دید[M2]مانندهٔ سنگ خاره در آب زلال
[A]
[B][M1]در باغ چو شد باد صبا دایهٔ گل[M2]بربست مشاطه‌وار پیرایهٔ گل
[B][M1]از سایه به خورشید اگرت هست امان[M2]خورشید رخی طلب کن و سایهٔ گل
[A]
[B][M1]لب باز مگیر یک زمان از لب جام[M2]تا بستانی کام جهان از لب جام
[B][M1]در جام جهان چو تلخ و شیرین به هم است[M2]این از لب یار خواه و آن از لب جام
[A]
[B][M1]در آرزوی بوس و کنارت مردم[M2]وز حسرت لعل آبدارت مردم
[B][M1]قصه نکنم دراز کوتاه کنم[M2]بازآ بازآ کز انتظارت مردم
[A]
[B][M1]عمری ز پی مراد ضایع دارم[M2]وز دور فلک چیست که نافع دارم
[B][M1]با هر که بگفتم که تو را دوست شدم[M2]شد دشمن من وه که چه طالع دارم
[A]
[B][M1]من حاصل عمر خود ندارم جز غم[M2]در عشق ز نیک و بد ندارم جز غم
[B][M1]یک همدم باوفا ندیدم جز درد[M2]یک مونس نامزد ندارم جز غم
[A]
[B][M1]چون باده ز غم چه بایدت جوشیدن[M2]با لشگر غم چه بایدت کوشیدن
[B][M1]سبز است لبت ساغر از او دور مدار[M2]می بر لب سبزه خوش بود نوشیدن
[A]
[B][M1]ای شرمزده غنچهٔ مستور از تو[M2]حیران و خجل نرگس مخمور از تو
[B][M1]گل با تو برابری کجا یارد کرد[M2]کاو نور ز مه دارد و مه نور از تو
[A]
[B][M1]چشمت که فسون و رنگ می‌بازد از او[M2]افسوس که تیر جنگ می‌بارد از او
[B][M1]بس زود ملول گشتی از همنفسان[M2]آه از دل تو که سنگ می‌بارد از او
[A]
[B][M1]ای باد حدیث من نهانش می‌گو[M2]سر دل من به صد زبانش می‌گو
[B][M1]می‌گو نه بدانسان که ملالش گیرد[M2]می‌گو سخنی و در میانش می‌گو
[A]
[B][M1]ای سایهٔ سنبلت سمن پرورده[M2]یاقوت لبت در عدن پرورده
[B][M1]همچون لب خود مدام جان می‌پرور[M2]زان راح که روحیست به تن پرورده
[A]
[B][M1]گفتی که تو را شوم مدار اندیشه[M2]دل خوش کن و بر صبر گمار اندیشه
[B][M1]کو صبر و چه دل، کآنچه دلش می‌خوانند[M2]یک قطرهٔ خون است و هزار اندیشه
[A]
[B][M1]آن جام طرب شکار بر دستم نه[M2]وان ساغر چون نگار بر دستم نه
[B][M1]آن می‌که چو زنجیر بپیچد بر خود[M2]دیوانه شدم بیار بر دستم نه
[A]
[B][M1]با شاهد شوخ شنگ و با بربط و نی[M2]کنجی و فراغتی و یک شیشهٔ می
[B][M1]چون گرم شود ز باده ما را رگ و پی[M2]منت نبریم یک جو از حاتم طی
[A]
[B][M1]قسام بهشت و دوزخ آن عقده گشای[M2]ما را نگذارد که درآییم ز پای
[B][M1]تا کی بود این گرگ ربایی، بنمای[M2]سرپنجهٔ دشمن افکن ای شیر خدای
[A]
[B][M1]ای کاش که بخت سازگاری کردی[M2]با جور زمانه یار یاری کردی
[B][M1]از دست جوانی‌ام چو بربود عنان[M2]پیری چو رکاب پایداری کردی
[A]
[B][M1]گر همچو من افتادهٔ این دام شوی[M2]ای بس که خراب باده و جام شوی
[B][M1]ما عاشق و رند و مست و عالم سوزیم[M2]با ما منشین اگر نه بدنام شوی
[END]