[START][A]
[B][M1]ثناهای شایسته دلدار را
[M2]سپاس فراوان ز ما، یار را
[B][M1]ثنایی که عالی سپاسان کنند
[M2]سپاسی که یزدان شناسان کنند
[B][M1]به عجز و سرافکندگی سر نهم
[M2]به سر از گل سجده افسر نهم
[B][M1]به خشکی چو بندم به افسوس لب
[M2]طراوت دهم از زمین بوس لب
[B][M1]زبان از ثنا نخل موسا کنم
[M2]به یاد رخی، سینه سینا کنم
[B][M1]چو خورشید از آن آتش سینه سوز
[M2]نفس را کنم صبح گیتی فروز
[B][M1]به سر تاج شاهی نهم نامه را
[M2]لوای الهی کنم خامه را
[B][M1]مداد و قلم عنبر تر شود
[M2]خط و خال رخسار دفتر شود
[B][M1]ازین رشحه، خرّم کنم داغ را
[M2]طراوت ز شبنم دهم باغ را
[B][M1]به بستان جان آبیاری کنم
[M2]ز نی چشمهٔ خضر جاری کنم
[B][M1]به فرق سخن برنهم تاج حمد
[M2]زبان را فرستم به معراج حمد
[B][M1]نفس گرم چون برق سوزان شود
[M2]دل از حمد یزدان فروزان شود
[B][M1]زبانم به آتش زند دامنی
[M2]ز تفسیده گلخن دمد گلشنی
[B][M1]به عرش حقیقت لوایی زنم
[M2]نیازآوران را صلایی زنم
[A]
[B][M1]خدایا دلی ده حقیقت شناس
[M2]زبانی سزاوار حمد و سپاس
[B][M1]مرا جز تو کس، یاور و یار نیست
[M2]چه گویم که یارای گفتار نیست؟
[B][M1]ز فیض تو آید دلم در خروش
[M2]که نی از دم نایی آید به جوش
[B][M1]دلم رشحه ی بحر انعام تست
[M2]چو ماهی، زبان زنده از نام توست
[B][M1]ندارد فروغی ز خود مشت گل
[M2]مگر پرتو فیضت افتد به دل
[B][M1]وجود تو نگشاید ار دست جود
[M2]عدم پیکران را چه یارای بود؟
[B][M1]دهی خامه ی صنع را سروری
[M2]به معنی طرازی و صورتگری
[B][M1]از آن چهره پرداز چین اوا چگل
[M2]گل از گِل دمد، داغ عشقت ز دل
[B][M1]نبخشی اگر گمرهان را سراغ
[M2]نیفروزد از داغ عشقت چراغ
[B][M1]درین تیره کاخی که ظلمت سراست
[M2]نفس راه لب را چه داند کجاست؟
[B][M1]ازل تا ابد، مد احسان توست
[M2]به خوان کرم، دل نمکدان توست
[B][M1]می عشق روشنگر سینه شد
[M2]به خمخانه ات، چشم آیینه شد
[B][M1]توکردی زبان مرا یاوری
[M2]که زد از سخن کوس اسکندری
[B][M1]به معنی، شدی رهبر خامه ام
[M2]زدی غازه بر چهرهٔ نامه ام
[B][M1]کند از تو در دامن روزگار
[M2]رگ ابر کلکم دُرِ شاهوار
[B][M1]زهی لوح فکر و خوشا کام من
[M2]سجلِّ قبول تو دارد سخن
[B][M1]من زار، مرد ثنایت کیم؟
[M2]نواپرور خویش کردی نیم
[B][M1]دمد از رگم نغمهٔ چنگ و رود
[M2]صفیرم زند ارغنونی سرود
[B][M1]به دستان زنم راه دور غمت
[M2]به داوود خوانم، زبور غمت
[B][M1]زبان است دستان زن باغ تو
[M2]دلم طور و شمعش بود داغ تو
[B][M1]حدیث من و ما نمی شایدم
[M2]به این خیرگی خنده می آیدم
[B][M1]ندانسته ام کیستم، چیستم
[M2]تویی عین هستیّ و من نیستم
[B][M1]فنا را کجا لاف دعوی رسد؟
[M2]مگر دست دعوی به معنی رسد
[B][M1]حزین، از می بیخودی جام کش
[M2]زبان مست دعوی ست، در کام کش
[B][M1]اگر محو کثرت و گر وحدتی
[M2]به هر صورت، آیینهٔ حیرتی
[B][M1]قلم بر فسونهای نیرنگ زن
[M2]زند راهت، آیینه بر سنگ زن
[B][M1]چو از خویش و بیگانه تنها شوی
[M2]قبول خداوند یکتا شوی
[A]
[B][M1]دل و دیده ها فرش در راه کیست؟
[M2]جبین ها زمین سای درگاه کیست؟
[B][M1]بلند از که شد رایت سروری؟
[M2]که بخشید عزت به پیغمبری؟
[B][M1]فروزندهٔ بدر عرفان کِه شد؟
[M2]فزایندهٔ قدر انسان کِه شد؟
[B][M1]به نوع بشر سرفرازی کِه داد
[M2]کف خاک را بی نیازی که داد؟
[B][M1]ز فیض که این مشت گِل جان گرفت؟
[M2]فروغ از کِه، رخسار ایمان گرفت؟
[B][M1]فلک چاکرِ لامکان پایه کیست؟
[M2]قدم بر فلک سای بی سایه کیست؟
[B][M1]کِه پا بر سر ماه و خورشید زد؟
[M2]که بر سیم و زر، سکّه جاوید زد؟
[B][M1]دوان در رکاب که جبریل رفت؟
[M2]که حکمش به تورات و انجیل رفت؟
[B][M1]می معرف دردی جام کیست؟
[M2]دل عارفان زنده از نام کیست؟
[B][M1]زمین مسکن آسمان آستان
[M2]فروغ زمین، قبلهٔ راستان
[B][M1]خدا را بود در نیابت امین
[M2]کفیٰ حجهٔ الله فی العالمین
[B][M1]محمّد سرافراز خیل رُسُل
[M2]امان البرایا، دلیل السُّبل
[B][M1]امام الهدی اشرف المصطفین
[M2]مغیث الوری، ملجا الخافقین
[B][M1]سر و سرور یکه تازان عشق
[M2]بلند افسر سرفرازان عشق
[B][M1]شفاعت گر جوق بی حاصلان
[M2]حلاوت ده ذوق صاحبدلان
[B][M1]سبیل گدایان او سلسبیل
[M2]جنیبت کش موکبش جبرئیل
[B][M1]ز کامل عیاران حق اکملی
[M2]بزرگی بر او آیت مُنزلی
[B][M1]ز حکمت به هر نکته اش داستان
[M2]به لب ناسخ نسخهٔ باستان
[B][M1]عیان کرده، پوشیده اسرار را
[M2]ز رخ پرده برداشت انوار را
[B][M1]شد از مهر ختم نبوت عیان
[M2]که بعد از عیان نیست جای بیان
[B][M1]به این جلوه بگشای چشم دلی
[M2]ببین پایه اش را اگر مقبلی
[B][M1]شد از شأن او شوکت کفر پَست
[M2]به میلاد او قصر کسری شکست
[B][M1]صبا همدم غنچه اش تا شده
[M2]پرد رنگ گلنارِ آتشکده
[B][M1]زند بحر رحمت چو موج ظهور
[M2]شود خشک دریاچهٔ تلخ و شور
[B][M1]نیارد سر از تیغ او خصم تافت
[M2]یک انگشت او فرق مه را شکافت
[B][M1]به عهدش عبادت روایی گرفت
[M2]جبین صنم جبهه سایی گرفت
[B][M1]دل قدسیان است مجنون وشش
[M2]بود ناقهٔ عشق محمل کشش
[B][M1]به بزم ازل محرم راز، اوست
[M2]به روی دو عالم، درِ باز اوست
[B][M1]کلید دلِ تنگِ هر بسته کار
[M2]در رحمت خاص پروردگار
[B][M1]چه خرّم بهاری ست با آب و رنگ
[M2]گل داغ عشقش به دلهای تنگ
[B][M1]چه دولتسرایی ست جنّت اساس
[M2]ازو مخزن سینه ی حق شناس
[B][M1]چه نعمت کزو قسمت خاک نیست
[M2]چه رفعت کزو خاص افلاک نیست؟
[B][M1]به معراج بخشد فلک را عروج
[M2]بلند آسمانیست ذات البروج
[B][M1]سپاس و سلامی سزاوار او
[M2]بر او باد و بر آل اطهار او
[B][M1]بر اصحاب و بر پیروانش همه
[M2]به یاران روشن روانش همه
[B][M1]عرق ریز شرم است کلکت حزین
[M2]بضاعت نداری خموشی گزین
[B][M1]تهیدست حیران چه سامان دهد؟
[M2]درین عرصه یکران کِه جولان دهد؟
[B][M1]درودی سزایش نداری به یاد
[M2]زمین ادب بایدت بوسه داد
[A]
[B][M1]قلم اوّلین زادهٔ قدرت است
[M2]نگارندهٔ دفتر حکمت است
[B][M1]بدایع پدید آمد از حرف کن
[M2]مؤثّر خداوند و مبدع سخن
[B][M1]قلم نقش بند کلام اللّه است
[M2]زبان جدل زین سخن کوته است
[B][M1]قلم چهره پرداز حسن و جمال
[M2]قلم والی کشور ذوالجلال
[B][M1]دبستان حق را معلّم قلم
[M2]سخنور قلم، علم و عالم قلم
[B][M1]سخن جان معنیّ و معنی سخن
[M2]معانی نیابد بیان، بی سخن
[B][M1]جماد و نبات است و حیوان خموش
[M2]خلافت به انسان ز نطق است و هوش
[B][M1]سخن زندگی بخشد افسرده را
[M2]به رگ می زند نشتری مرده را
[B][M1]سخن دُرِّ غلتان عمّان دل
[M2]صفا پرور جیب و دامان دل
[B][M1]سخن گوهر افروز طبع ادیب
[M2]سخن حکمت آموز و دولت نصیب
[B][M1]سخن شور آشفته حالان عشق
[M2]سخن نیست غیر از نمکدان عشق
[B][M1]بود چشمهٔ زندگانی سخن
[M2]مسیحا سخن، یار جانی سخن
[B][M1]شنیدم سحر می سرایید نی
[M2]سخن نوبهار و خموشی ست دی
[B][M1]چه خوش گفت دوشینه گوینده ای
[M2]سخن جان بود گر نیوشنده ای
[B][M1]بلند است بس جایگاه سخن
[M2]کلام الله اینک گواه سخن
[B][M1]بسی کرده ام طی، نشیب و فراز
[M2]چه نسبت سخن را به عمر دراز؟
[B][M1]که آخر بود عمر را کوتهی
[M2]نگردد فروغ سخن منتهی
[B][M1]جهان سرورانند گویندگان
[M2]سخن شان به اقبال دل قهرمان
[B][M1]به هر ملک ناپایدار است حکم
[M2]سخن را مدام استوار است حکم
[B][M1]نوشتیم بر طاق فیروزه فام
[M2]کلام الملوک ملوک الکلام
[B][M1]درین پر فِتَن عصر آخر زمان
[M2]زمین شد چراگاه نابخردان
[B][M1]ز خر خصلتان، مشتی افسرده دم
[M2]نوازندهٔ کهنه طبل شکم
[B][M1]مسیحای وقتند از ابلهی
[M2]بم و زیرکوبند طبل تهی
[B][M1]دهنها به دعوی گشودند و لاف
[M2]بینباشتندی به ژاژ این شکاف
[B][M1]هم آوازگشتند با هم خران
[M2]بشوریده مغز خرد پروران
[B][M1]ازین مرده ذشکلان مالا کور
[M2]سراسیمه شد لفظ ومعنی نفور
[B][M1]برآشفته گردید کلک دبیر
[M2]که منکر صدایی ست صوت الحمیر
[B][M1]ز نیرنگ گردون نیلوفری
[M2]مگر دل به یزدان برد، داوری
[B][M1]درین اهرمن گاه وحشت فزای
[M2]پژوهیده دنیای آشوب زای
[B][M1]امید از خداوند دارم امان
[M2]هو المنعم الفضل و المستعان
[B][M1]به آیین فرزانگیّ و مِهی
[M2]خردمندیم می کند دلدهی
[B][M1]که گیتیست اضداد را انجمن
[M2]نشاید ازین غم پریشان شدن
[B][M1]چه عذب فراتش چه ملح اجاج
[M2]به جایی بود هر یکی را رواج
[B][M1]ز نکهت اگر پشک راند سخن
[M2]زیانی ندارد به مشک ختن
[B][M1]گر انکوزه اندازه را می شناخت
[M2]به گلشن سر از نازکی می فراخت
[B][M1]وگر جیفه هم داشتی آگهی
[M2]به پهلو ننازیدی از فربهی
[B][M1]گرفتی اگر خر، عیار نهیق
[M2]نگشتی به لحن مغنی رفیق
[B][M1]اگر می شد آگه، نکوهیده زاغ
[M2]نخوردی دل بلبل و گل به باغ
[B][M1]زغن گر شدی رنجه از صوت خویش
[M2]نخستی جگرهای مرغان به نیش
[B][M1]اگر حد خود پاس می داشت سیر
[M2]کجا فاش گشتی به عهد عبیر؟
[B][M1]گل آنجا که بند قبا کرده باز
[M2]نمی آمد از پرده بیرون، پیاز
[B][M1]خریدار سرگین بود گر جعل
[M2]چه کاهش رساند به شان عسل؟
[B][M1]چه شد گند نا، گر ز هر جا دمید؟
[M2]به عنبر زیانی نخواهد رسید
[B][M1]غم و رنج دنیا به ما سهل شد
[M2]چو با مصطفی چیره بوجهل شد
[B][M1]پلیدی مخنث ز فوج یزید
[M2]سر سبط خیرالبشر را برید
[B][M1]عوانان امیرند و عارف به قید
[M2]جُحی طبل خصمی زند با جنید
[B][M1]چو ابر جهالت شود منجلی
[M2]کجا فخر رازی کجا بوعلی؟
[B][M1]هزاران ازین گونه در روزگار
[M2]عیان است و داننده بی اختیار
[B][M1]ببین کارپردازی چرخ پیر
[M2]درین عبرتستان و عبرت بگیر
[B][M1]حزین، از دل افسردگی سود چیست؟
[M2]صریر نیت شکوه آلود چیست؟
[B][M1]اگر زشت و زیبا ببینی مرنج
[M2]به صورت میاویز و معنی بسنج
[B][M1]گل و خار در پرورش همسرند
[M2]درین خاکدان از یک آبشخورند
[B][M1]چرایی در اندیشهٔ دلخراش؟
[M2]فضولی ست اندیشه، تسلیم باش
[B][M1]خدایا برین بندهٔ بوالفضول
[M2]نبندی در فضل و جود و قبول
[B][M1]صباحی که زادم به بخت سعید
[M2]سیه بود موی من و رو سفید
[B][M1]کنون مویم از گردش روزگار
[M2]سفید است و روی من از جُرم، تار
[B][M1]ز روی من این تیرگی را بشوی
[M2]که از من بد و از تو آید نکوی
[A]
[B][M1]چه سان مدحت عشق سازم رقم؟
[M2]شکافد ز نامش زبان چون قلم
[B][M1]در اینجا قلم حکمت اندیش نیست
[M2]که عشق آتش و خامه، نی بیش نیست
[B][M1]بر آنم که آتش به نی در زنم
[M2]گل شعله چون شمع بر سر زنم
[B][M1]چو پرورده عشقم و خانه زاد
[M2]حق نعمت عشق ندهم به باد
[B][M1]ندارد غم، آتش جگر از حریق
[M2]نیندیشد از ابر و باران غریق
[B][M1]دل از عشق سرکش به وجد آمده
[M2]سمندر برقصد در آتشکده
[B][M1]ز عشق است رخسار خور تابناک
[M2]بود زنده از عشق، دل های پاک
[B][M1]فزودند مقدار آدم به عشق
[M2]ز حسن ازل شد مکرّم به عشق
[B][M1]به دلگر ز عشقش دری می گشود
[M2]نفرموده ابلیس کردی سجود
[B][M1]ز عشقت گر افتد شراری به دل
[M2]به دریا شود قطره ات متّصل
[B][M1]فروغی به هر دل که از عشق ریخت
[M2]تجلی علم زد، سیاهی گریخت
[B][M1]ندانم کجا عشق را منزل است
[M2]غبار رهش نور چشم و دل است
[B][M1]شب خفته بختی، کند عشق روز
[M2]گشاید لوا عشق گیتی فروز
[B][M1]به هر جاست چون مهر، نیک اختری
[M2]دهد شمع سان زبر تیغش سری
[B][M1]سر از مهر و کینش نیارم برون
[M2]که جان بخشد این تیغ آلوده خون
[B][M1]شکفت از دمش لالهٔ باغ دل
[M2]به لب ساغر خویش از داغ دل
[B][M1]خوشا ساقی عشق دریا نوال
[M2]خمار است با وی، خیال محال
[B][M1]سر نه فلک گرم پیمانه اش
[M2]خوشا حال مستان میخانه اش
[B][M1]گزک از دل خود کند مستِ او
[M2]به دستی ندارد طمع دست او
[B][M1]مکش سر ز بی دست و پایان عشق
[M2]که بخشند افسر، گدایان عشق
[B][M1]گروهی سرافراز دنیا و دین
[M2]فشانده به نقد دو کون آستین
[B][M1]هما شهپران هوای وصال
[M2]بود خاصشان دولت بی زوال
[A]
[B][M1]شنیدم تهی دست بی حاصلی
[M2]شنید این حکایت ز صاحبدلی
[B][M1]که پیری چو برد از زلیخا توان
[M2]خدنگ قدش حلقه شد چون کمان
[B][M1]عزیزی به ذلّت کشید و به رنج
[M2]به ششدر فکندش سرای سپنج
[B][M1]ز باد خزان خشک شد گلشنش
[M2]نگشتی یکی زاغ پیرامنش
[B][M1]گل افسرده شد، عندلیبی نماند
[M2]در ایّام سختی حبیبی نماند
[B][M1]شد آخر پس از عیش ناز ملوک
[M2]رگش رشته، جسم نزارش چو دوک
[B][M1]گذشت آن جوانیّ و جاه خطیر
[M2]به مصر اندرش، نام شد گنده پیر
[B][M1]از آن آتش داغ پرور همان
[M2]بجا مانده بودش شراری به جان
[B][M1]برآورده غم، گرچه دود از سرش
[M2]ولی بود گرمی به خاکسترش
[B][M1]بر آرد ز پا خار را هر کسی
[M2]خلد چون به دل، کار دارد بسی
[B][M1]به زاری همی گفت و خون می گریست
[M2]که مسکین تر از بنده امروز کیست؟
[B][M1]ز هر سو چو بخت دژم در ببست
[M2]پس زانوی نامرادی نشست
[B][M1]گشود اختر از بسته کارش گِره
[M2]عطارد قلم راند و مَه گفت زِه
[B][M1]در آن بی کسی عشق دستش گرفت
[M2]فرازندگی بخت پستش گرفت
[B][M1]شب تیره بختی برفت از سرش
[M2]درآمد چو خورشید یار از درش
[B][M1]ز صبح جوانی برومند شد
[M2]شب تار غم رفت خُرسند شد
[B][M1]چو صاحبدل این قصّه انجام داد
[M2]تهیدست سرگشته را کام داد
[B][M1]شراری به خاطر فتادش ز عشق
[M2]دم گرم او یاد دادش ز عشق
[B][M1]پس از هفته، کارش به جایی رسید
[M2]که خلق از درش یافتندی امید
[B][M1]مرا هم به لب حرف عشق است از آن
[M2]که شاید برآرم بهار از خزان
[B][M1]لبم زین ترنّم مسیحا شود
[M2]دل مردهای شاید احیا شود
[B][M1]روان، دارد از عشق پایندگی
[M2]که عشق است سرچشمه زندگی
[B][M1]حزین، از غم دل نوایی بزن
[M2]دل آسودگان را صلایی بزن
[B][M1]تو خامش چو گشتی کس امروز نیست
[M2]نوازندهٔ ساز جانسوز کیست؟
[B][M1]اگر خامه افکند سعدی ز دست
[M2]نیِ خوش نوای تو در پنجه هست
[B][M1]بود اختر سعد، یاری دهت
[M2]زهت تا به گوش و کمان در زهت
[B][M1]و گر می دهد خمسه از گنجه یاد
[M2]نی نغمه سنج تو در پنجه باد
[B][M1]کنی تازه تا خمسهٔ گنجوی
[M2]شرابت کهن باد و رایت قوی
[A]
[B][M1]یکی طفل دیدم به شوق و شعف
[M2]که از ابلهی داشت ماری به کف
[B][M1]صلا دادم او را و کردم نهیب
[M2]که از دست بگذار مار مهیب
[B][M1]درین کودکی از خرد ساده ای
[M2]به رنگینیش دل عبث داده ای
[B][M1]فریبا چه گردی به نرمی مار؟
[M2]که آخر برآرد ز مغزت دمار
[B][M1]بیفکن ز دست خود این جان گزای
[M2]که الفت بلایی ست با ناسزای
[B][M1]محبت نباشد به مار از رشاد
[M2]منت گفتم ای طفل عاقل نهاد
[B][M1]بود مار، دنیای دشمن سرشت
[M2]چو طفلند دنیاپرستان زشت
[B][M1]به عالم بسی دشمن دوست روست
[M2]نه هرکس کند فرق دشمن ز دوست
[B][M1]گرفتار افسون اهریمن است
[M2]که مغرور این دشمن پرفن است
[B][M1]زنابخردی جانگدازی کند
[M2]چوکودک که با مار بازی کند
[A]
[B][M1]من و زشت رویی به عزم حجاز
[M2]گرفتیم در پیش راه دراز
[B][M1]نبستی ز لهو و سقط دم زدن
[M2]زبان را به یک چشم برهم زدن
[B][M1]چو آتش به هر خشک و تر در ستیز
[M2]در او ذوق شیرین لبان، تلخ و تیز
[B][M1]رسیدی به هر شیشه دل، سنگ او
[M2]بهانه نمی خواستی جنگ او
[B][M1]برانگیختی رود اوا طوفان عاد
[M2]ز خلق خردپروران دورباد
[B][M1]اسیر بلا را گران بود بند
[M2]نمی کرد سودی به وی زجر و پند
[B][M1]نکردی دوا در مزاجش عمل
[M2]چه افیون به کامش، چه ماء عسل
[B][M1]شدی عاجز از چارهٔ او ادیب
[M2]فزون می شدش از مدارا، لهیب
[B][M1]ز نرمیّ و راحت به فریاد بود
[M2]برش پنبه سندان فولاد بود
[B][M1]نمی کرد در طبع آن بی نظیر
[M2]نه زرنیخ کاری، نه ماء الشعیر
[B][M1]به خوی بدش مدّتی ساختم
[M2]ردای تحمّل برانداختم
[B][M1]چو کردیم طی، پاره ای از طریق
[M2]گرفتیم غربت، ز حال رفیق
[B][M1]چو رایش عجب بود و کارش شگفت
[M2]ازین بنده بی جرم دوری گرفت
[B][M1]رخ از خشم ما را نهفت از نظر
[M2]که شد یوسف کاروان دگر
[B][M1]براندند چون منزلی چند پیش
[M2]برآمد خطر از کمینگاه خویش
[B][M1]قضا را به آن کاروان عرب
[M2]رسید آفت قتل و نهب و تعب
[B][M1]نشد چاره تدبیر، تقدیر را
[M2]عرب عور کرد از قضا عیر را
[B][M1]به غارتگران چون سر و کار بود
[M2]چو بغداد تاراج تاتار بود
[B][M1]حرامی رها کرد آن قافله
[M2]در آن دشت، بی زاد و بی راحله
[B][M1]شکم بی طعام و گلوگاه خشک
[M2]سیه گشت خونها چو در نافه مشک
[B][M1]همه عور و زخم سنان جابجا
[M2]من اللیل یلبس ثواب الدجا
[B][M1]در آن دشت تفسیده، سرگشتگان
[M2]قدم رنجه کردند از تاب جان
[B][M1]کشیدند سرگشتگی چند روز
[M2]شب تیره، روز آفتاب تموز
[B][M1]پس از رهنوردان فج عمیق
[M2]رسیدند عریان به وادی العتیق
[B][M1]لب زخمها چون عقیق یمن
[M2]زغم گشته موی سیه چون سمن
[B][M1]حریفان به کیش مغان آمده
[M2]نفس آتش و سینه آتشکده
[B][M1]چو مجنون تنی پر ز داغ سنان
[M2]رگی مانده و مشتی از استخوان
[B][M1]در آنجا به امداد اهل عراق
[M2]گرفتند جایی که نعم الوثاق
[B][M1]به نیروی همراهی آن رفیق
[M2]نمودند ادراک بیت العتیق
[B][M1]در آن مشعر النور بیت الشرف
[M2]که طوبی لِمَن طافَها وَاعتَکف
[B][M1]پدید آمد آن یار ناسازگار
[M2]بسی پوزش او را، بسی شرمسار
[B][M1]قد تیر آن نوجوان چون کمان
[M2]بجا مانده از وی پی و استخوان
[B][M1]شده آشکار و نهانش بدل
[M2]دگرگونه در شکل و خوی و عمل
[B][M1]نه گرمی، نه تندی، نه شور و شری
[M2]ز آتش بجا مانده خاکستری
[B][M1]تنش نغمهٔ عاجزی می سرود
[M2]سرش خاک ره، دیده زاینده رود
[B][M1]اگر گربه ای کوش او می کشید
[M2]به از موش، همراه او می دوید
[B][M1]چو دیدم چنانش، مرا گفت دل
[M2]که غم می تواند شدن، غم گسل
[B][M1]بد و نیک آنجا که وضع حقند
[M2]به کاری، درین پردهٔ ازرقند
[B][M1]بسا قفل سربستهٔ اختر است
[M2]که مفتاح آن، رُمح غارتگر است
[B][M1]چو رهبر به حالت نمی داشت سود
[M2]همین راهزن، خضر راه تو بود
[B][M1]لب عارفان بود عاجز بیان
[M2]تو را کرد تلقین زبان سنان
[B][M1]علاجت نمی کرد غمخوارگی
[M2]تو را چاره شد، عجز و بیچارگی
[B][M1]من این نکته دارم ره آورد را
[M2]که درد است گاهی دوا، درد را
[B][M1]حزین از هواهای ناسازگار
[M2]چه می جوشی از سرکهٔ روزگار؟
[B][M1]که این سرکه، درمان صفرای توست
[M2]مَنِه سرکه نامش که صهبای توست
[B][M1]دم عیسوی دان حیا و دبور
[M2]ازین خاکدان چشم بد باد دور
[A]
[B][M1]عطارد مرا گشته آموزگار
[M2]به توصیف علّامهٔ روزگار
[B][M1]رصد بند گردون نیلوفری
[M2]خدیو سریر بلد اختری
[B][M1]مرا والد و عقل کل را پسر
[M2]یتیمان علم و هنر را پدر
[B][M1]به جان ره گرا، اوج تقدیس را
[M2]به دل، وارث حکمت ادریس را
[B][M1]بهین گوهر پاک این نُه صدف
[M2]خلف را شرف، بوالبشر را خلف
[B][M1]مسیحا دم خسته حالان دهر
[M2]پناه ضعیف و یتیمان شهر
[B][M1]رخ و سر، بزرگان گردن فراز
[M2]بر آن سدّه، گلگونه ساز نیاز
[B][M1]دل خاره طبعانش از آه گرم
[M2]چو پولاد در دست داوود نرم
[B][M1]تنش چون خیال از ریاضت نزار
[M2]هلال قدش تیغ فرسوده کار
[B][M1]در انوار او مهر چون ذرّه گم
[M2]ضمیرش دل افروز صبح دوم
[B][M1]ز سر جوش فکرش خرد کامیاب
[M2]زلال خضر پیش فیضش سراب
[B][M1]فلاطون اگر ته نشین شد به خُم
[M2]خجالت به خلوت کشیدش که نُم
[B][M1]به بیداربختان قدح بخش نور
[M2]حدیثش به دلمردگان بانگ صور
[B][M1]ز ایوان قدرش، فلک آستان
[M2]به بام جلالش ملک پاسبان
[B][M1]پر از عطر خلقش گریبان گل
[M2]غلام به اخلاص ختم رسل
[B][M1]لبش فیض بخش و کفش زرفشان
[M2]به امداد او زال رستم نشان
[B][M1]چو خورشید تابنده در مکرمت
[M2]چو نیسان بارنده در مرحمت
[B][M1]در اقطار معنی فروکوفت کوس
[M2]پر از صیت او قبّهٔ آبنوس
[B][M1]در اقلیم رفعت فرازنده کوه
[M2]بر اورنگ عزت، سلیمان شکوه
[B][M1]به لب قیمت آب حیوان شکست
[M2]به یاقوت، لعل بدخشان شکست
[B][M1]درستی ازو یافت علم و عمل
[M2]برون کرد از ملک و ملت خلل
[B][M1]خلیل آیت موسوی منزلت
[M2]مسیحا دم مصطفی معدلت
[B][M1]عدیل ملک در سجود و رکوع
[M2]ز جهدش مهذّب اصول و فروع
[B][M1]ز خطش سواد جهان روشن است
[M2]پی حفظ دین نبی جوشن است
[B][M1]صریر نیش ناسخ رود بود
[M2]روان پرور لحن داوود بود
[B][M1]مقام کلامش به اعلا رسید
[M2]سر خامه اش تا ثریا رسید
[B][M1]شهنشاه اورنگ دانشوری
[M2]بلندی دِه پایهٔ سروری
[B][M1]حقایق شناس معارف پناه
[M2]حکیم خردپرور جهل کاه
[B][M1]مشکی ندارد به شانش شکی
[M2]ارسطو ز مشائیانش یکی
[B][M1]زتوصیف اوگر برنجد حسود
[M2]نیاید ز خس، بستن زنده رود
[B][M1]محال است کز دست دهقان و بیل
[M2]شود بسته سیلاب دریای نیل
[B][M1]اگر ملحد انکار قرآن کند
[M2]بگو ماتم از مرگ ایمان کند
[B][M1]کند خیره ابله خردمند را
[M2]به ناخن خراشد چو الوند را
[B][M1]ندانسته کالیوه کردار دنگ
[M2]که در دام ماهی نیاید نهنگ
[B][M1]کجا کام حاصل کند خام ریش؟
[M2]که می دزدد از ابلهی دام خویش
[B][M1]مرا هست چون صبح صادق نفس
[M2]گواهم خداوند فریادرس
[B][M1]نوشتم به وصفش اگر یک دو حرف
[M2]نگنجد درین ظرف، دریای ژرف
[B][M1]عبادت شمارم ثناخوانیش
[M2]تو از ابلهی، بذله می دانیش
[B][M1]نراندم به مدح بزرگان قلم
[M2]ز فرماندهان عرب یا عجم
[B][M1]مگر مدح پیغمبر و آل او
[M2]که هرکس بگوید، خوشا حال او
[B][M1]کنم گر مدیح نیاکان خود
[M2]ادا می کنم حق ایمان خود
[B][M1]پدر را کنم گر ستایشگری
[M2]امیدم که حق باشدش مشتری
[B][M1]اگر سود دنیا غرض داشتم
[M2]وگر از طمع دانه می کاشتم
[B][M1]تفاخرکنان سروران جهان
[M2]خریدار بودند شعرم به جان
[B][M1]زبان می گشودم به نام یکی
[M2]شکر می فشاندم به کام یکی
[B][M1]چو می کردم این باده، در جام او
[M2]همی زنده می داشتم نام او
[B][M1]به بر داشت تشریف احسان من
[M2]زدی بوسهای طرف دامان من
[B][M1]نبودی دربغ از منش ملک و مال
[M2]ولی بود بر همّت من وبال
[B][M1]به گردون نیامد سر من فرود
[M2]مرا یک جبین است و یک جا سجود
[B][M1]پشیزی ز صدگنج نابرده ام
[M2]که دنیا بود پشتِ پا خورده ام
[B][M1]جهان مشت خاکی ست در راه من
[M2]زند کی رَهِ جان آگاه من؟
[B][M1]به کونین افشانده ام دامنی
[M2]که درکوی حق یافتم مأمنی
[B][M1]پدر را از آن می ستاید دلم
[M2]که فیضش رسانید تا منزلم
[B][M1]سبک می شمارم چنان مغز و پوست
[M2]که سنگینی استخوانم ازوست
[B][M1]بر آن تربت پاک بادا نثار
[M2]درود از من و رحمت کردگار
[A]
[B][M1]خدایا به جاه خداوندیت
[M2]که بخشی مقام رضامندیت
[B][M1]طمع نیست از کشت بی حاصلم
[M2]به خشنودیت کار دارد دلم
[B][M1]بسی شرمسارم ز نفس فضول
[M2]ز طاعت مکدّر، ز عصیان ملول
[B][M1]که نیک و بدم هر دو نبود روا
[M2]چو عصیان بود طاعتم ناسزا
[B][M1]ندارم بجز عفو چیزی به کف
[M2]شد از کف مرا نقد فرصت تلف
[B][M1]نبخشید سودی جگرخوارگی
[M2]من و دست و دامان بیچارگی
[B][M1]به درگاهت آورده ام عجز خویش
[M2]سر از شرم بی برگی افکنده پیش
[B][M1]نگیری چسان دست افتاده ای
[M2]که خود از کرم هستیش داده ای؟
[B][M1]به یک عمر در نعمتت زیستم
[M2]گدای درت نیستم، کیستم؟
[B][M1]اگر هست بنما دَرِ دیگرم
[M2]وگرنه به حرمان مران زین درم
[B][M1]در افتادگی از که خواهم مدد؟
[M2]مدد از کِه افتادگان را رسد؟
[B][M1]خروشان خراشم جگر در قفس
[M2]کسی نیست غیر از تو فریادرس
[B][M1]ز چاک قفس ارمغان بهار
[M2]فرستم صفیر دل سوگوار
[B][M1]شکیب از دلم رفته نیرو ز چنگ
[M2]برم مانده چون سبزه در زیر سنگ
[B][M1]نماندهست امیدم به چیزی مگر
[M2]به چاک گریبان و دامان تر
[B][M1]که عصیان به کوی کریمان برند
[M2]گنه هدیه آرند و غفران برند
[B][M1]به هر حاجتم از تو امّیدوار
[M2]که هم فیض بخشی هم آمرزگار
[A]
[B][M1]سرم بود در جیب فکرت شبی
[M2]به گوشم رسید از لبی یا ربی
[B][M1]اثر کرد بانگ خدا خوان به من
[M2]بجوشید از آن نام خونم به تن
[B][M1]شدم مست و در لذت افتاد هوش
[M2]چو ناگه به گوشم رسید آن سروش
[B][M1]ازین مشتِ گل رفت افسردگی
[M2]به راحت مبدل شد، آزردگی
[B][M1]مرا ذوقی افزود از نام دوست
[M2]که آرام جانهای قدسی ازوست
[B][M1]به خود از سر ذوق گفتم که هان
[M2]بکن شرمی از نطق تسبیح خوان
[B][M1]خموشی به هر وقت نبود نکو
[M2]تو هم داری آخر زبانی، بگو
[B][M1]بود روح را لذت ذکر، قوت
[M2]زبانت ندادند بهر سکوت
[B][M1]چو گفتار او کارفرما شدم
[M2]به ذکر خداوند، گویا شدم
[B][M1]چو شمع زبانش شب افروز گشت
[M2]ز طاعت مرا طاعت آموز گشت
[B][M1]دلالت دو نوع است بر فعل خیر
[M2]کزان هر دو حاصل شود سود غیر
[B][M1]یکی آنکه مردم نصیحت کنی
[M2]به راه خدا، خلق دعوت کنی
[B][M1]دگر آنکه خلق از نکوکاریت
[M2]کنند اقتفایی به هشیاریت
[B][M1]خوشا آن جوانمرد نیکو سرشت
[M2]که دیدارش آرد به راه بهشت
[A]
[B][M1]چنین است فرمان که حق را نهان
[M2]نشاید نمودن ز فرماندهان
[B][M1]نماینده راه خیر و سلوک
[M2]ندارد نصیحت دریغ، از ملوک
[B][M1]که در خیر ایشان بود خیر خلق
[M2]نکو خواه خلق است، پاکیزه دلق
[B][M1]بیا ای شهنشاه شوکت فروش
[M2]فقیرانه بنشین و بگشای گوش
[B][M1]به اندرز من گوش بگشا، دمی
[M2]که بهتر دمی زنده، از عالمی
[B][M1]بود پندم افزایش هوش تو
[M2]کنم گوهر آویزه گوش تو
[B][M1]جوان بخت خواهد جهانت ستود
[M2]که در عصر آن پیر داننده بود
[B][M1]تو دانی که دنیاست ناپایدار
[M2]نباشد به ناپایدار اعتبار
[B][M1]به هر جا نهی پا درین خاکدان
[M2]بود فرق فرماندهان جهان
[B][M1]تن سروران لطافت سرشت
[M2]به راه تو امروز خاک است و خشت
[B][M1]بیفشان به این بی بقا دست رد
[M2]فلک بخشد امروز و فردا برد
[B][M1]به تسخیر جایی چرایی به رنج
[M2]که خاکش فروبرده، قارون و گنج
[B][M1]به نکبت سرا بسته ای دل چرا؟
[M2]فرورفته ای زنده در گل چرا؟
[B][M1]به مردی توانی گرفتن جهان
[M2]ولی مرگ می گیردت ناگهان
[B][M1]ز ابلیس آزاده جانی برَست
[M2]که غیر از خدا دل به چیزی نبست
[B][M1]به دنیا تو را تیز دندان آز
[M2]اجل در قفایت دهن کرده باز
[B][M1]چه بندی میان را به زرین کمر؟
[M2]که بستن ضرور است، بار سفر
[B][M1]پی این سفر برگ و سازی بیار
[M2]سرشکی ببار و نیازی بیار
[B][M1]چه می پرسی از گنج داران حساب؟
[M2]حساب خدا را چه گویی جواب؟
[B][M1]به آز و امل این چه دلبستگی ست
[M2]نجات و سعادت به وارستگی ست
[B][M1]شدی بندهٔ خاص فرج و شکم
[M2]شکم بنده باشد ز خربنده،کم
[B][M1]خدا بندگان از تو نالان به حق
[M2]دل مستمندان ز جور تو شق
[B][M1]شقاوت بلایی ست بی زینهار
[M2]مکن زینهار، این بلا را شعار
[B][M1]شعورت چه شد ای اسیر غرور؟
[M2]مگر از غروری، عدیم الشعور
[B][M1]شب عمر رفت و چنان خفته ای
[M2]ندیدی مگر خواب آشفته ای
[B][M1]تو دانی دگر، ما صلایی زدیم
[M2]گرانخواب را پشت پایی زدیم
[B][M1]حزین، از خروشت جهان می تپد
[M2]زمین می تپد، آسمان می تپد
[B][M1]سعادت کسی را کند رهبری
[M2]که آموزد ازگفته ات سروری
[A]
[B][M1]نمودم سوال از قوی پنجه ای
[M2]چه پیش آمدت کاین چنین رنجه ای؟
[B][M1]تو را دیده بودم ازین پیشتر
[M2]زبون بود در پنجه ات شیر نر
[B][M1]چه شد چیره دستی و کر و فرت
[M2]که اکنون فروخفته در گل، خرت؟
[B][M1]بدین گونه زرد و نزاری کنون
[M2]که چون کاه، از کهربایی زبون
[B][M1]لگدکوب، از پشه گردد تنت
[M2]چه شد زور بازوی پیل افکنت؟
[B][M1]بگفتا که از گردش روزگار
[M2]مگر نیستی آگه ای هوشیار؟
[B][M1]چه می پرسی ازلطمه سنجی ضعیف؟
[M2]که خس ناتوان است و دریا، حریف
[B][M1]جوانی کند کوه را زیر دست
[M2]کنون بر سرم برف پیری نشست
[B][M1]چه می پرسی از بنده ای مستمند؟
[M2]خداوند هوشی، فراگیر پند
[A]
[B][M1]سیه دل امیری، شبی خفت مست
[M2]سحر بر سرش سقف ایوان نشست
[B][M1]به کیفر کمر بست استیزه اش
[M2]نیامد برون استخوان ریزه اش
[B][M1]فقیری در آن شب به صحرا بخفت
[M2]چو شد روز، آن ماجرا دید و گفت
[B][M1]برین بنده فرض است چندین سپاس
[M2]که ایوان چرخ است محکم اساس
[B][M1]ز ویرانی ایمن بود پایه اش
[M2]فراغت توان خفت در سایهاش
[B][M1]نیرزد به این رنج قصر بلند
[M2]شبی نیم راحت، سحرگه گزند
[B][M1]ندارم تمنای ایوان و کاخ
[M2]نیم تنگدل، از زمین فراخ
[B][M1]که باران و خورشید پرتوفکن
[M2]نه چون خشت و سنگ است پیکر شکن
[A]
[B][M1]شنیدم فریدون با فر و هوش
[M2]نیاسود چشمش، شب از درد گوش
[B][M1]به خاصان چنین گفت در بامداد
[M2]که امشب سزای مرا، گوش داد
[B][M1]همانا که نالیده باشد ز درد
[M2]ضعیفیّ و نشنیده این خفته مرد
[B][M1]چو غفلت ز مظلوم ورزید گوش
[M2]مرا دوش این درد، مالیدگوش
[A]
[B][M1]ستم پیشه ای را ببستند سخت
[M2]که بیدادگر بود، برگشته بخت
[B][M1]عبور من افتاد از آن رهگذار
[M2]که گرگ دژم بود در گیر و دار
[B][M1]مرا دید و نالید برگشته روز
[M2]به پوزش گشاد از سر عجز، پوز
[B][M1]همی گفت خواهم که منّت نهی
[M2]ز چنگال شیران خلاصم دهی
[B][M1]ز نالیدنش سیل اشکم گشود
[M2]که ظالم به سیمای مظلوم بود
[B][M1]خردگفت: انصاف را پاس دار
[M2]که زرق است و فن، کار این نابکار
[B][M1]بدوگفتم آهسته، ای لابه گر
[M2]دلم را مشوران، مسوزان جگر
[B][M1]خراشد دلم گرچه از زاریت
[M2]ولی ترسم از مردم آزاریت
[B][M1]تو آنی که از جور کینت زمین
[M2]بنالید پیش جهان آفرین
[B][M1]بسی کرده پیچیده، بر دست و پای
[M2]زصد ورطه جستی به حکم خدای
[B][M1]برفتی سبک بر سر کار خویش
[M2]نیامد تو را شرم از اطوار خویش
[B][M1]کنم گرگ را گر به رحمت یله
[M2]بنالد ز بی رحمی من گله
[B][M1]کرم گر چه خلق الهی بود
[M2]تباهی گران را تباهی بود
[B][M1]گر اکنون پشیمانی از کار زشت
[M2]کنی گر به محراب، رو از کنشت
[B][M1]گشاید در رحمت کردگار
[M2]گناهت بیامرزد آمرزگار
[B][M1]کند آشتی با تو، مشکل گشای
[M2]تو چون صلح کردی به خلق خدای
[A]
[B][M1]شنیدم که رندی به امّید سود
[M2]پدر مرده ای را پسر خوانده بود
[B][M1]طمع دوخت چشمش به مال یتیم
[M2]پسر را بپرورد رند لئیم
[B][M1]چو بگذشت سالی بران بیش و کم
[M2]گرفت آن پسر پیش، راه ستم
[B][M1]ره راست بگذاشت آن کج نهاد
[M2]برافراشت رایت به فسق و فساد
[B][M1]به هم بر زد از فتنه، آن شهر و کوی
[M2]که بیدادگر، بود ناپاک خوی
[B][M1]دغلباز اوباش را مات کرد
[M2]مساجد ز شومی خرابات کرد
[B][M1]به ده روز مال پدر را بخورد
[M2]پدرخوانده را هم، زدی دستبرد
[B][M1]طمع پیشه را خانه چون پاک رُفت
[M2]یکی دخترک داشت، دردانه سُفت
[B][M1]پس آنگه زن رند را هم نهاد
[M2]کشید از زن و در کنیزک فتاد
[B][M1]دل از نیک بختی چنان کنده بود
[M2]که ابلیس در حیرت افکنده بود
[B][M1]ازو خانهٔ رند بر باد شد
[M2]فتور هلاگو به بغداد شد
[B][M1]ز تاراج او، گشت بیچاره عور
[M2]ز دهشت دلش خون و از شرم کور
[B][M1]شد از بار غم سرو قدش دو تا
[M2]به مرگ خود، آن مبتلا شد رضا
[B][M1]ببوسید پای پسر منحنی
[M2]که پیر منی، مقتدای منی
[B][M1]منت گرچه پرورده ام ای جوان
[M2]حق تربیت از تو دارم به جان
[B][M1]طمع کرده بودم ز نخلت ثمر
[M2]ولی از تو گشتم به عالم سمر
[B][M1]به آن مرده ریگ تو بستم طمع
[M2]تو بستی چو پاکان مرا بر ورع
[B][M1]طمع در رگ و ریشهٔ من نماند
[M2]که دنیا در اندیشهٔ من نماند
[B][M1]ز فسقت نه زن نه کنیزک مراست
[M2]وگر قصد این بنده داری رواست
[B][M1]اگر پیر من بود، عیسی صفت
[M2]نیارست کردن، چنین تربیت
[B][M1]درخت طمع کندم از بیخ و بن
[M2]چو من صلح کردم، تو هم صلح کن
[A]
[B][M1]دو کس را سر جنگ بود و ستیز
[M2]به هم کرده دندان و چنگال تیز
[B][M1]یکی زان دو، سامان پیکار کرد
[M2]قبا جوشن و خود دستار کرد
[B][M1]پدر گفتش ای خام بیهوده کوش
[M2]اگر پخته ای، جوشن از صلح پوش
[B][M1]گرت هست دامان فرصت به چنگ
[M2]فروکوب با نفس خود، طبل جنگ
[A]
[B][M1]کنون یاد می آیدم آن زمان
[M2]که شوق آتش افروز شد در نهان
[B][M1]مرا کرد، درد طلب بی قرار
[M2]جهان هفت خوان و دل اسفندیار
[B][M1]جگر العطش زن، ز تاب و تبم
[M2]نه آرام روز و نه خواب شبم
[B][M1]ز پیس نقاهت به خشکی اسیر
[M2]ولی بود مژگانم ابر مطیر
[B][M1]جمودی مذاق من از زهد داشت
[M2]که آتش به هر خشک و تر می گماشت
[B][M1]پراکنده خاطر، دویدم بسی
[M2]شده عقده را سائل از هر کسی
[B][M1]ز دانای هر کیش پرسیدمی
[M2]سخنها،کم و بیش سنجیدمی
[B][M1]نه ره ماند نادیده نه رهگرای
[M2]نه دِه ماند پوشیده، نه دهخدای
[B][M1]به جایی شبانگاه و جایی صبوح
[M2]مگر از دری پیشم آید فتوح
[B][M1]به هر مرز و بومی کشیدم سری
[M2]و لیکن ندیدم گشاد از دری
[B][M1]به هر در بسی رفته و آمده
[M2]نه مسجد دگر ماند و نه میکده
[B][M1]گهی بر در کعبه، گَه درکنشت
[M2]طلبکاری البته جایی نهشت
[B][M1]کشیدم ز هر باده ته جرعه ای
[M2]ز هر در به دولت زدم قرعه ای
[B][M1]به هم بر، بسی لوح و دفتر زدم
[M2]فکندم ورق، دست بر سر زدم
[B][M1]به خلوت نشستم خمش سالیان
[M2]زدم هایهو با طرب حالیان
[B][M1]به هرگام، پا می کشیدم زگل
[M2]نمی یافت کامی که می خواست دل
[B][M1]به سختی ز مقصد چو رویم نتافت
[M2]فتوحی دل از بخت فیروز یافت
[B][M1]یکی پیر ترسا مرا در عراق
[M2]دو روزی شد از دوستی هم وثاق
[B][M1]چو از شوق، آشفته حالم بدید
[M2]حدیث طلبکاریم را شنید
[B][M1]به گوشم شبی گفت، رهبان دیر
[M2]تعصب رهاکن که الصلح خیر
[B][M1]ازین نکته قفل از دلم برگشاد
[M2]به رخ عالم فیض را درگشاد
[B][M1]به فکرت چو کردم درین نکته غور
[M2]رسیدم به عدل و گذشتم ز جور
[B][M1]سخن بس دقیق است و معنی بلند
[M2]مگر پی برد عارف هوشمند
[A]
[B][M1]میازار تا می توانی کسی
[M2]که پرزورتر از تو دیدم بسی
[B][M1]برآورد گیتی از ایشان دمار
[M2]چریدند در مغزشان مور و مار
[B][M1]در آفاق دیدم بسی دیو و دد
[M2]که بنیادشان کند، بنیاد بد
[B][M1]چه یازی به بازو، چه نازی به چنگ؟
[M2]که فرداست در گردنت پالهنگ
[B][M1]چه بالی به خویش ای گیاه ضعیف؟
[M2]که فردا وزد تندباد خریف
[B][M1]گرفتم که گودرزی و گستهم
[M2]خورد استخوان تو را خاک هم
[B][M1]درخت نکو باش ای سربلند
[M2]چنان زی که در سایه ات خوش زیند
[B][M1]ترحم بر احوال افتاده کن
[M2]مشو در رهِ رهروان خار بن
[B][M1]نه دربند این ملک غدار باش
[M2]تو از نیکنامی جهاندار باش
[B][M1]جدا کن زهم، نیک و بد، مغز و پوست
[M2]مکافات هرکار دنبال اوست
[A]
[B][M1]فرود آمد از تخت شاهی قباد
[M2]که عمر است کاه و اجل تندباد
[B][M1]بیاراست پیرایه بخش جهان
[M2]سریر کیانی به نوشیروان
[B][M1]جوان بود شهزادهٔ شیرگیر
[M2]به بازو تهمتن، به همّت دلیر
[B][M1]ز نیرنگ ایام نادیده رنج
[M2]سپه بیکران بود و آماده گنج
[B][M1]فلک رام بود و جهانش به کام
[M2]زمین زیر فرمان، زمانش غلام
[B][M1]دو پیکر خط بندگی داده بود
[M2]به خدمت کمر بسته استاده بود
[B][M1]به دولت جهاندار باهوش و رای
[M2]خدا بنده بود و خرد آزمای
[B][M1]نبودی سرش پای بند غرور
[M2]سلیمان، گران سر نباشد به مور
[B][M1]چو بنشست بر تخت فرماندهی
[M2]ره عدل بگزید و رسم مهی
[B][M1]ز عدل قویدست کشورگشای
[M2]کشید از میان جور، یکباره پای
[B][M1]همایون فرخنده بگشود بال
[M2]بیاراست ملک و ببخشید مال
[B][M1]شدی تلخ گر عیش یک تن ز خلق
[M2]گره می شدش آب شیرین به حلق
[B][M1]یکی گفتش ای خسرو دادگر
[M2]به عدل این چنین کس نبسته کمر
[B][M1]به رنج اندری در رفاه عباد
[M2]تو را شهریاری که تعلیم داد؟
[B][M1]جهاندار، گفتش به عهد صغر
[M2]که بودم به نخجیرگه با پدر
[B][M1]به سنگی سگی را یکی پا شکست
[M2]به چُستی قضا نیز بگشاد دست
[B][M1]شکست از لگد پای آن سنگ زن
[M2]یکی باره، با سُمّ خارا شکن
[B][M1]به تقدیر فرمانده دادگر
[M2]چه دیدم پس از چند گام دگر
[B][M1]که شد در زمین پای یکران نهان
[M2]نیامد برون، تا شکست استخوان
[B][M1]چو دیدم به اندک زمان این سه چیز
[M2]مهیا مکافات را با ستیز
[B][M1]مرا باز شد دیدهٔ اعتبار
[M2]عجب ماندم ازگردش روزگار
[B][M1]مروّت کشید آستین دلم
[M2]شد انصاف نقش نگین دلم
[B][M1]برآنم که تا عمر بخشد خدای
[M2]برون ننهم از جادهٔ عدل پای
[A]
[B][M1]نهادیم پای سفر در طریق
[M2]سفر کرده ای چند، با هم رفیق
[B][M1]به شهری رسیدیم از رودبار
[M2]که بودند از ظلم والی فگار
[B][M1]قضا درد دندان به والی گماشت
[M2]بجز قلع دیگر علاجی نداشت
[B][M1]سبک یک دو دندان چو بیچاره کند
[M2]گرانتر شد آن درد بر مستمند
[B][M1]بیاسود مسکین ز درد آن زمان
[M2]که دندان نماندش دگر در دهان
[B][M1]شد القصّه آن روز فرخ چو چاشت
[M2]دهان بود چون معده، دندان نداشت
[B][M1]شد افسانه در شهر و کو، این حدیث
[M2]که کندند دندان گرگ خبیث
[B][M1]چو گل بود خندان لب آن رمه
[M2]که کندیم دندان ظالم همه
[B][M1]یکی از رفیقان من این چو دید
[M2]شگفت آمدش، لب به دندان گزید
[B][M1]بگفت ای عزیزان بیدار بخت
[M2]مرا عبرت آمد ازین حال، سخت
[B][M1]که از ساقی چرخ دیرینه دور
[M2]به جام است پاداش انصاف و جور
[B][M1]ازین پیشتر، مدّتی در سفر
[M2]فتاد از ره مصر و شامم گذر
[B][M1]رسیدم به شهری در اقصای روم
[M2]طرفدار پیری در آن مرز و بوم
[B][M1]نکو سیرت و عدل پیرایه بود
[M2]عطابخش و انصاف سرمایه بود
[B][M1]در آن ضعف پیری ز دندان او
[M2]شنیدم یکی گشت نقصان او
[B][M1]زبان صدف شد چو آن دُرّ پاک
[M2]غلامی نهان کرد در زیر خاک
[B][M1]کشاورزها کیسه پرداختند
[M2]مزارش زیارتگهی ساختند
[B][M1]همه شب طعام و گل و شمع بود
[M2]به مجمر بر آتش نهادند عود
[B][M1]وضیع و شریفند در این دیار
[M2]خوش و شاد از درد این شهریار
[B][M1]ز دندان او تا به دندان این
[M2]تفاوت بود ازا آسمان اتاا زمین
[B][M1]شگفت آید و هست جای شگفت
[M2]مرا باید از این دو عبرت گرفت
[A]
[B][M1]یکی با کهنسال رنجورگفت
[M2]که دادی به میراث خور مال مفت
[B][M1]به صد عجز و زاری ز خواهندگان
[M2]دربغ آمدت قرص نانی از آن
[B][M1]ندادی پشیزی به مزدور خویش
[M2]نه بردن توانیش در گور خویش
[B][M1]نه خود خوردی و نه خوراندی به کس
[M2]نهادی و بر ناقه بستی جرس
[B][M1]به یک عمر بر زر زدی قفل و بند
[M2]کنون می گذاری که مردم برند
[B][M1]عجب دارم از کار و بار تو من
[M2]جدا کرده ای حصّهٔ خود کفن
[B][M1]ازین قسمت افتاده ای در وبال
[M2]که حسرت تو بردی و بیگانه مال
[A]
[B][M1]به معروف کرخی، یکی داد پند
[M2]که با رشته انبان جو را ببند
[B][M1]که حالی برآیند موران ازا خاک
[M2]نمایند انبانت از دانه پاک
[B][M1]برآشفت معروف فرخنده خوی
[M2]که اینگونه ناسخته دیگر مگوی
[B][M1]بپرور ضعیفان رنجور را
[M2]چه بندی ره روزی مور را
[B][M1]جوانمردی آموز، ای تنگدل
[M2]جفا بر ضعیفان کند سنگدل
[B][M1]چرا دانه از مور داری دریغ؟
[M2]نداری مگر شرم از ابر و میغ؟
[B][M1]ندانی به این حرص و بخل قوی
[M2]که فردا تو خود رزق موران شوی؟
[B][M1]مکن نخل انصاف از بیخ و بن
[M2]اگر خدمتی می توانی بکن
[A]
[B][M1]گذشتم به شب زنده داری سحر
[M2]ز صحرانشینان آن بوم و بر
[B][M1]چو مجنون در آن دشت تنها نشین
[M2]در اطراف او بود روشن، زمین
[B][M1]شب تار ازو لیلهٔ القدر بود
[M2]فروزانتر از پرتو بدر بود
[B][M1]زهر جانبش تا دو صد گام ره
[M2]تو گفتی که افتاده پرتو ز مَه
[B][M1]در آن روشنی چون گرفتم قرار
[M2]تفحص نمودم، یمین و یسار
[B][M1]شرار درخشان به سرمنزلش
[M2]ندیدم بغیر از چراغ دلش
[B][M1]برآوردم آنگاه مصحف ز جیب
[M2]بخواندم به امداد آن نور غیب
[B][M1]تعجب کنان گفتم ای حق پرست
[M2]چه سان آمدت این کرامت به دست؟
[B][M1]بخندید و گفت ای سراپا شعور
[M2]من از ظلمتم در عجب، تو ز نور
[B][M1]جهان جمله انوار ذات خداست
[M2]تو را از فروغی تعجب چراست؟
[B][M1]من اهل کرامت نیم ای شفیق
[M2]نه سلطان بسطامیم نه شقیق
[B][M1]دودانگی به مزدوری اندوختم
[M2]به خاک کسی شمعی افروختم
[B][M1]از آن شب، شب تیرهام روز شد
[M2]چراغ دلم، محفل افروز شد
[B][M1]حزین، از شبت تیرگی دور باد
[M2]دلت زنده، خاکت پر از نور باد
[B][M1]به بالین دل، شمع داغی ببر
[M2]زیارتگهی را چراغی ببر
[A]
[B][M1]شبی در نشابور مأوای من
[M2]به تقدیر فرمانده ذوالمنن
[B][M1]سرتربت پاک عطار بود
[M2]دلم آگه و دیده بیدار بود
[B][M1]مراقب نشستم چو نیمی ز شب
[M2]صفا یافت وقتم، صفایی عجب
[B][M1]شنیدم که می گفت آن پیر راه
[M2]اگر مرد عشقی، مرادی مخواه
[B][M1]چو این حرف ازو گوهر گوش شد
[M2]ز گفتار لب بست و خاموش شد
[A]
[B][M1]اگر بنده را سربلندی رسد
[M2]ز مسکینی و مستمندی رسد
[B][M1]ز خودبینی، ابلیس مردود شد
[M2]کف خاک افتاده مسجود شد
[B][M1]نبینی که چون دانه افتد به خاک
[M2]بکوشند مهر و مه تابناک
[B][M1]کز افتادگی سرفرازش کنند
[M2]به صد ناز، با برگ و سازش کنند
[B][M1]طبایع شتابنده در اعتضاد
[M2]به خدمت کمر بسته باران و باد
[B][M1]مکن خودپرستی ز نابخردی
[M2]خدابنده گردی، ز ترک خودی
[B][M1]مجاهد اگر نفس امّاره کشت
[M2]کلید در فتح دارد به مشت
[B][M1]چه حاصل که صد خرقه برتن دری؟
[M2]خدا رس شوی چون ز خود بگذری
[B][M1]فزونی چو خواهی کم خویش گیر
[M2]ره این است، اگر سالکی پیش گیر
[A]
[B][M1]شنیدم که سگ سیرتی از گزند
[M2]خیو بر رخ حق پرستی فکند
[B][M1]چوگل برشکفت و غنیمت شناخت
[M2]مگر شبنمی زیب گلبرگ ساخت
[B][M1]کف دست بر روی زیبا رساند
[M2]خیو را بر اطراف سیما رساند
[B][M1]پس آنگه، جبین بر زمین سود، مرد
[M2]به شکرانهٔ مرحمت سجده کرد
[B][M1]بگفتا کزین مؤمن آب دهن
[M2]بود غازهٔ روی ایمان من
[B][M1]امید من این است روزشمار
[M2]کزین، آبرو بخشدم کردگار
[A]
[B][M1]یکی طعن و تشنیع می زد بسی
[M2]به آزاد مرد حقیقت رسی
[B][M1]سخن چین، سخن ها به او باز گفت
[M2]از آن ژاژخایی چوگل برشکفت
[B][M1]به شکرانه رخسار بر خاک سود
[M2]به یزدان سپاس فراوان نمود
[B][M1]پس آنگه چنین گفت آزاد مرد
[M2]که می بایدم در جهان فخر کرد
[B][M1]که یاد چو من ناسزا بنده ای
[M2]نموده ست سالار فرخنده ای
[B][M1]به احسان او دل رهین مانده است
[M2]که نام مرا بر زبان رانده است
[A]
[B][M1]نشستیم با هم به خاک یمن
[M2]من و عارفی چون اویس قرن
[B][M1]سخن راندم از سیرت رهروان
[M2]زبانم روان بود و طبعم جوان
[B][M1]مقامات مردان بیان کردمی
[M2]حکایات صاحبدلان کردمی
[B][M1]دل از الفت دل توانا شود
[M2]زبان گوش چون یافت، گویا شود
[B][M1]دهد مستمع نطق را قوتی
[M2]ازو یافتم در سخن قدرتی
[B][M1]مرا دل چو دریای پرجوش بود
[M2]گهرسنج دیرینه خاموش بود
[B][M1]چو بزم سخن گویی آراستم
[M2]ادا کردم آن را که می خواستم
[B][M1]شنید آنچه گفتم به سمع قبول
[M2]نشد از فزون گویی من ملول
[B][M1]پس آنگه در تربیت بازکرد
[M2]دلم مخزن گوهر راز کرد
[B][M1]که وصّافی خیر چندان هنر
[M2]نباشد به میزان بالغ نظر
[B][M1]اگر می توانی درین کهنه دیر
[M2]بران شو، که موصوف باشی به خیز
[B][M1]چو دیدند کاین غافلان خفته اند
[M2]به ناچار، گویندگان گفته اند
[B][M1]نباشد اگر مدعا انتباه
[M2]خموشی ثواب است و گفتن گناه
[A]
[B][M1]حزین از سخن گستری لب ببند
[M2]نیِ خامه افکن به طاق بلند
[B][M1]سراسر جهان پر ز گفتار توست
[M2]زبان آوری چون قلم، کار توست
[B][M1]سرآمد ز عمر تو هفتاد سال
[M2]نیاسود کلک و زبانت ز قال
[B][M1]نوشتی به نیروی کلک آنقدر
[M2]که در لوح گیتی نگنجد دگر
[B][M1]جهان پرگهر شد ز گفتار تو
[M2]برو، نغزگفتن بود کار تو
[B][M1]فروغ سخن گر فریبنده است
[M2]خموشی کنون از تو زیبنده است
[B][M1]فتاده ست کلک و زبانت ز کار
[M2]نفس ناتوان و کفت رعشه دار
[B][M1]ز هر سو بود صرصر دی وزان
[M2]حواست پریشان چو برگ خزان
[B][M1]اگر مستمع هست در خانه کس
[M2]یکی حرف باشد ز گوینده بس
[B][M1]وگر نیست، بیهوده گفتار چیست؟
[M2]خردمند بیهوده گفتار کیست؟
[B][M1]بس است آنچه گفتند، دانشوران
[M2]مزیدی میسّر نباشد بر آن
[B][M1]تو را رفته دامان فرصت ز چنگ
[M2]سخن مختصرکن که وقت است تنگ
[B][M1]خدایا تو باقی و پاینده ای
[M2]ببخشای بر من که بخشنده ای
[B][M1]کمی، ازکمین بندهٔ ناتوان
[M2]کرم از تو یا مُنعم المستعان
[B][M1]نی سوده تاریخ اتمام یافت
[M2]قلم با صفیر دل انجام یافت
[END]