[START][A]
[B][M1]بر لوحْ نشانِ بودنی‌ها بوده‌است،
[M2]پیوسته قلم ز نیک و بد فرسوده‌است؛
[B][M1]در روز ازل هر آن‌چه بایست بداد،
[M2]غم خوردن و کوشیدنِ ما بیهوده است،
[A]
[B][M1]چون روزی و عمر بیش‌وکم نتوان‌کرد،
[M2]خود را به کم و بیش دُژَم نتوان‌کرد؛
[B][M1]کار من و تو چنان‌که رأی من و تو ست
[M2]از موم به دست خویش هم نتوان‌کرد.
[A]
[B][M1]افلاک که جز غم نفزایند دگر؛
[M2]نَنْهَند به جا تا نربایند دگر؛
[B][M1]نا آمدگان اگر بدانند که ما
[M2]از دَهْر چه می‌کشیم، نایند دگر.
[A]
[B][M1]ای آن‌که نتیجهٔ چهار و هفتی،
[M2]وز هفت و چهار دایم اندر تَفْتی،
[B][M1]می خور که هزار باره بیشت گفتم:
[M2]باز آمدنت نیست، چو رفتی رفتی.
[A]
[B][M1]* تا خاکِ مرا به قالب آمیخته‌اند،
[M2]بس فتنه که از خاک برانگیخته‌اند؛
[B][M1]من بهتر ازین نمی‌توانم بودن
[M2]کز بوته مرا چنین برون ریخته‌اند.
[A]
[B][M1]* تا کی ز چراغِ مسجد و دودِ کُنِشْت؟
[M2]تا کی ز زیانِ دوزخ و سودِ بهشت؟
[B][M1]رو بر سر لوح بین که استادِ قضا
[M2]اندر ازل آن‌چه بودنی بود، نوشت.
[A]
[B][M1]* ای دل چو حقیقتِ جهان هست مَجاز،
[M2]چندین چه بَری خواری ازین رنجِ دراز!
[B][M1]تن را به قضا سپار و با درد بساز،
[M2]کاین رفته قلم زِ بهرِ تو ناید باز.
[A]
[B][M1]در گوشِ دلم گفت فلک پنهانی:
[M2]حُکمی که قضا بُوَد ز من می‌دانی؟
[B][M1]در گردشِ خود اگر مرا دست بُدی،
[M2]خود را برهاندمی ز سر گردانی.
[A]
[B][M1]نیکی و بدی که در نهادِ بشر است،
[M2]شادی و غمی که در قضا و قدر است،
[B][M1]با چرخ مکن حواله کاندر رَهِ عقل،
[M2]چرخ از تو هزار بار بیچاره‌تر است.
[END]