[START][A]
[B][M1]درین نشیمن ادبار جامیا کاری
[M2]اگر کنی نه چنان کن که شرمسار شوی
[B][M1]نهاد چرخ فلک چون زمردین کوهیست
[M2]که هر صدا که بدو دردهی همان شنوی
[B][M1]بسیط روی زمین مزرع مکافات است
[M2]که دانه ای که در او افکنی همان دروی
[A]
[B][M1]در فنون شاعری جامی ز حد بردی سخن
[M2]وقت آن آمد که در کنج خموشی جا کنی
[B][M1]پیر گشتی در سواد شعر بردن با بیاض
[M2]چون قلم ترسم که روزی سر درین سودا کنی
[B][M1]مایه مدح و غزل دانی که هست اکثر دروغ
[M2]بر کرام الکاتبین تا کی دروغ املا کنی
[A]
[B][M1]هرکسی گفتیم که پیر شوی
[M2]تا جوانیم رسم و آیین بود
[B][M1]چون شدم پیر شد مرا معلوم
[M2]که نبود آن دعا که نفرین بود
[A]
[B][M1]ز بس کز آشنایان زخم خوردم
[M2]زند گر حلقه گردم اژدهایی
[B][M1]نیاید بر دل من سختتر زان
[M2]که کوبد حلقه بر در آشنایی
[A]
[B][M1]چو راند از در خود قهر حق لئیمی را
[M2]به میل نیل امانی و حرص جمع حطام
[B][M1]هوای مال و منالش چنان فرو گیرد
[M2]کزان نه روز قرارش بود نه شب آرام
[B][M1]نه سیر سازد عز قناعتش ز حلال
[M2]نه دور دارد حکم زهادتش ز حرام
[B][M1]گهی ز ظلم نهد در ره ضلال قدم
[M2]گهی ز فسق زند در طریق خذلان گام
[B][M1]عجبتر از همه آن کین ضلال و خذلان را
[M2]نهند کوردلان دولت و سعادت نام
[A]
[B][M1]ابلهی را چو بخت برگردد
[M2]عمر در کار بطن و فرج کند
[B][M1]از ضعیفان به ظلم بستاند
[M2]با حریفان به فسق خرج کند
[A]
[B][M1]دنیا جیفه است و اهل دنیا
[M2]اکثر چو سگان جیفه خواره
[B][M1]جیفه به میان و جیفه خواران
[M2]رو کرده در او ز هر کناره
[B][M1]یکدیگر را به زخم دندان
[M2]کرده سر و روی پاره پاره
[B][M1]آزاده ازان میانه بیرون
[M2]باشد ز کناره در نظاره
[B][M1]گر تو به مثل شماره گیری
[M2]آن طایفه را هزار باره
[B][M1]او را به نشیمن فراغت
[M2]بیرون یابی ازان شماره
[A]
[B][M1]عالم از مردم پر است اما نباشد در میان
[M2]فارق ایشان ز گاو و خر بجز گوش و دمی
[B][M1]کرد دانا وضع آیینه که چون آن را گهی
[M2]پیش روی خود نهد آید به چشمش مردمی
[A]
[B][M1]به گرد عارض تو گر دمیده یک دو سه موی
[M2]مکن ز عشق من و حسن خویش قطع امید
[B][M1]که نگسلم ز تو پیوند مهر اگر به مثل
[M2]خط تو زلف شود زلف ریش و ریش سفید
[A]
[B][M1]هست دیوان شعر من اکثر
[M2]غزل عاشقان شیدایی
[B][M1]یا فنون نصایح است و حکم
[M2]منبعث از شعور و دانایی
[B][M1]ذکر دونان نیابی اندر وی
[M2]کان بود نقد عمر فرسایی
[B][M1]مدح شاهان دراو به استدعاست
[M2]نه ز خوش خاطری و خودرایی
[B][M1]امتحان را اگر ز سر تا پاش
[M2]بر روی صد ره و فرود آیی
[B][M1]زان مدایح به خاطرت نرسد
[M2]معنی حرص و آزپیمایی
[B][M1]هیچ جا نبود آن مدایح را
[M2]در عقب قطعه تقاضایی
[A]
[B][M1]شنیده ای که معزی چه گفت با سنجر
[M2]چو ذکر جودت اشعار و منت صله رفت
[B][M1]مدیح من پی نشر فضایلی که تو راست
[M2]به شرق و غرب رفیق هزار قافله رفت
[B][M1]عطیه تو که وافی به جوع و آز نبود
[M2]ز حبس معده چو آزاد شد به مزبله رفت
[A]
[B][M1]جامی به شعر مدحت شیران ملک کن
[M2]نی مدح هر عوان که به سیرت سگ است و گرگ
[B][M1]مدح کسان به سر به مثل خاک خوردن است
[M2]چون خاک می کنی به سر از توده بزرگ
[A]
[B][M1]شاها ز عموم نیکخواهان
[M2]کایزد ز خواص خلق دادت
[B][M1]گر زانکه یکی برفت یا دو
[M2]صد بهتر ازان عوض دهادت
[B][M1]هر رشته جان شان که بگسیخت
[M2]پیوند طناب عمر بادت
[A]
[B][M1]دی گفت عارفی که مضیق خم سپهر
[M2]از محنت عوام عجب تنگ خانه ایست
[B][M1]گفتم ز تنگ خانه یکی نقطه محو کن
[M2]کز منت لیام عجب ننگ خانه ایست
[A]
[B][M1]هرچه از جاه تو را بینم و مال
[M2]که تو را مانع عیش ابد است
[B][M1]بهر امروز تو هرچند نکوست
[M2]بهر فردای تو بسیار بد است
[B][M1]بهر آن دشمن بدخواه تو گر
[M2]با تو در معرض بغض و حسد است
[B][M1]بگشا چشم حقیقت بین را
[M2]که تو را بینش اهل خرد است
[B][M1]تا ببینی که در آن بغض و حسد
[M2]نیکخواه تو و بدخواه خود است
[B][M1]نیکخواه تو چو باشد با او
[M2]دشمنی قاعده دیو و دد است
[B][M1]شکر او گوی که در عیش ابد
[M2]دشمنیهاش مدد بر مدد است
[A]
[B][M1]همه شحمی و لحم ای شوخ قصاب
[M2]خوش آن کو چون تو باری برگزیند
[B][M1]اگر اسب تو هرگز جو نیابد
[M2]ز ضعف و لاغری کی رنج بیند
[B][M1]تو هرگاهی که بر وی می نشینی
[M2]دوصد من گوشت بر وی می نشیند
[A]
[B][M1]اگر ز سهم حوادث مصیبتی رسدت
[M2]درین نشیمن حرمان که موطن خطر است
[B][M1]مکن به دست جزع خرقه صبوری چاک
[M2]که فوت اجر مصیبت مصیبتی دگر است
[A]
[B][M1]خامیی گر رود ز بی خردی
[M2]که به طبعش ز پخته خام به است
[B][M1]عفو کن عفو زانکه پیش کریم
[M2]لذت عفو ز انتقام به است
[A]
[B][M1]جامیا در پناه فقر گریز
[M2]هوس سیم و حرص زر بگذار
[B][M1]خرمزاجان حرص و شهوت را
[M2]مست خواب و اسیر خور بگذار
[B][M1]رو به عزلت سرای عیسی نه
[M2]وین خران را به یکدگر بگذار
[A]
[B][M1]هرکه آرد خبر به مجلس تو
[M2]که نبردت فلان به نیکی نام
[B][M1]قول آن ناکس استماع مکن
[M2]زانکه او مفتریست یا نمام
[A]
[B][M1]شد تلف انبار من اکثر ز تو
[M2]چون نزنم بر خود ازین غصه کارد
[B][M1]نیست جز این کیفر آن کو نهاد
[M2]پیش سگ گرسنه انبان آرد
[A]
[B][M1]سفله ای می خواست عذر عارفی کز آمدن
[M2]سوی تو مانع مرا اشغال گوناگون بود
[B][M1]گفت خامش کن که گر سویم نیاید چون تویی
[M2]منت ناآمدن از آمدن افزون بود
[A]
[B][M1]آواز تو هست تیز و باریک
[M2]خالی نبود ز درد و سوزی
[B][M1]فریاد مقلدان ازو نیست
[M2]جز بانگ خر از جوالدوزی
[A]
[B][M1]خلق عالم را ز گاو و خر نبینم فارقی
[M2]گر چو گاو و خر بر ایشان فرض گوش و دم کنم
[B][M1]روی در کشف معارف گر روم درگوشه ای
[M2]وز میان این جماعت نام خود را گم کنم
[B][M1]گاه گاهی بیتکی گویم پی تشحیذ طبع
[M2]به که با اینان نشینم غیبت مردم کنم
[A]
[B][M1]جامی نفاق پیشه کن و ترک صدق گیر
[M2]تا از خلاف خلق رهی وز نزاعشان
[B][M1]ور میل تو به مرکز صدق است و راستی
[M2]یکسو نشین ز دایره اجتماعشان
[A]
[B][M1]به یک لطیفه فرستاد ابره جامه
[M2]برایم آن که بود خلعت کرم به برش
[B][M1]نشسته منتظرم تا خدا برانگیزد
[M2]لطیفه دگر از غیب بهر آسترش
[A]
[B][M1]عقد دینارها که از کف جود
[M2]کرد شاه جهان پناه نثار
[B][M1]گر به انگشت گیرم آن برسد
[M2]به هر انگشت من دوبار هزار
[A]
[B][M1]هیچ دانی کف دهنده چرا
[M2]برتر است از کف ستاننده
[B][M1]آن غنا را ز پیش راننده ست
[M2]وین غنا را به خویش خواننده
[A]
[B][M1]خواجه را بر کتابه خانه
[M2]می نوشتند دی که طال بقاه
[B][M1]بر سر خاک او گذر امروز
[M2]تا ببینی نوشته طاب ثراه
[A]
[B][M1]دلا چو روی در ارباب معنی آوردی
[M2]مبر به کار قوانین شعر و انشا را
[B][M1]که سجع و قافیه گر چه لطیف و موزونند
[M2]دو پرده اند جمال عروس معنا را
[A]
[B][M1]پیری دیدم خمیده قامت
[M2]دنبال جنازه جوانی
[B][M1]با او به زبان حال می گفت
[M2]گریان گریان به هر زبانی
[B][M1]رفتی تو چو تیر و من بماندم
[M2]در قبضه دهر چون کمانی
[A]
[B][M1]دی رسید از مطبخ خواجه که بادا دود آن
[M2]رفته چون ظل زمین تا طارم فیروزه رنگ
[B][M1]یک طبق سیمین دوایر کرده بر اقطار طی
[M2]حشو آن در دیده دانش نموده بی درنگ
[B][M1]همچو جنس نغز پیچیده در اوراق رقیق
[M2]یا چو معنیهای نازک در عبارتهای تنگ
[A]
[B][M1]هرچند بود آیینه احوال دگر ضد
[M2]از عیب کسان زان هنر خود بشناسی
[B][M1]کردم خزفی چند به سوی تو روانه
[M2]تا قیمت سلک گهر خود بشناسی
[A]
[B][M1]ایا دقیقه شناسی که سر هر مشکل
[M2]به پیش خاطر وقاد تو بود مکشوف
[B][M1]ز اختیار که صد صیغه را بود مصدر
[M2]نخست صیغه بگیر از مضارع معروف
[B][M1]دو حرف اول ازان سوی ما فرست که باد
[M2]چو شب صباح حسودت به مابقی موصوف
[A]
[B][M1]کرد تهمت حاسدی کز شهر یاران کهن
[M2]می رود جامی ز بس آزارهای نو به نو
[B][M1]بخردی گفتا چو نقد عمر خود یعنی سخن
[M2]می گذارد پیش ما هر جا که خواهد گو برو
[B][M1]چون ز کنجد روغن صافی تمام آمد برون
[M2]طبع گاوان است با کنجاره دل کردن گرو
[A]
[B][M1]ای زده دم ز سبکروحی خویش
[M2]انت والله تقیل و ثقیل
[B][M1]با وجود تو کم است از پشه
[M2]در ترازوی گرانجانی پیل
[A]
[B][M1]جامی به مقتضای زمان چون برآمدند
[M2]صدیقیان دهر به رنگ سلولیان
[B][M1]مگشا زبان به فضل که رمحیست زهرناک
[M2]در طعن اهل فضل زبان فضولیان
[B][M1]بستند اهل دین پی آزار اهل دل
[M2]پیرایه تناسخیان و حلولیان
[B][M1]خوش آن که سلک صحبت اینان گسست و شد
[M2]دمساز خرس و بوزنه و سگ چو لولیان
[A]
[B][M1]موصل تحفه های شاه کسیست
[M2]که چو او در زمانه طامع نیست
[B][M1]ضعف آن کاورد اگر بدهم
[M2]به وی از من هنوز قانع نیست
[END]