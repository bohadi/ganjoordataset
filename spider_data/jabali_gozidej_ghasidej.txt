[START][A]
[B][M1]
منسوخ شد مروت و معدوم شد وفا
[M2]
وز هر دو نام ماند چو سیمرغ و کیمیا
[B][M1]
شد راستی خیانت و شد زیرکی سفه
[M2]
شد دوستی عداوت و شد مردمی جفا
[B][M1]
گشته‌ست باشگونه همه رسمهای خلق
[M2]
زین عالم نبهره و گردون بی‌وفا
[B][M1]
هر عاقلی به زاویه‌ای مانده ممتحن
[M2]
هر فاضلی به داهیه‌ای گشته مبتلا
[B][M1]
وآن کس که گوید از ره دعوی کنون همی
[M2]
کاندر میان خلق ممیر چو من کجا
[B][M1]
دیوانه را همی‌نشناسد ز هوشیار
[M2]
بیگانه را همی‌بگزیند بر آشنا
[B][M1]
با یکدگر کنند همی کبر هر گروه
[M2]
آگاه نی کز آن نتوان یافت کبریا
[B][M1]
هرگز بسوی کبر نتابد عنان خویش
[M2]
هر ک آیت نخست بخواند «ز هل أتی»
[B][M1]
با این همه که کبر نکوهیده عادتیست
[M2]
آزاده را همه ز تواضع بود بلا
[B][M1]
گر من نکوشمی به تواضع نبینمی
[M2]
از هر خسی مذلت و از هر کسی عنا
[B][M1]
با جاهلان اگر چه به صورت برابرم
[M2]
فرقی بود هرآینه آخر میان ما
[B][M1]
مهر شهان ز قوت ستوران بود پدید
[M2]
گر چه زمرد است به دیدار چون گیا
[B][M1]
آمد نصیب من ز همه مردمان دو چیز
[M2]
از دشمنان خصومت و از دوستان ریا
[B][M1]
بر دشمنان همی نتوان بود مؤتمن
[M2]
بر دوستان همی نتوان کرد متکا
[B][M1]
قومی ره منازعت من گرفته‌اند
[M2]
بی‌عقل و بی‌کفایت و بی‌فضل و بی‌دها
[B][M1]
من جز به شخص نیستم آن قوم را نظیر
[M2]
شمشیر جز به رنگ نماند به گندنا
[B][M1]
با من بود خصومت ایشان عجیب‌تر
[M2]
زآهنگ مورچه به سوی جنگ اژدها
[B][M1]
زایشان همه مرا نبود باک ذره‌ای
[M2]
کز آبگینه ظلم نیاید بر آسیا
[B][M1]
گردد همی شکافته دلشان به کین من
[M2]
همچون مه از اشارت انگشت مصطفی
[B][M1]
چون گیرم از برای معانی قلم به دست
[M2]
گردد همه دعاوی آن طایفه هبا
[B][M1]
ناچار بشکند همه ناموس جادوان
[M2]
در موضعی که در کف موسی بود عصا
[B][M1]
ایشان به نزد خلق نیابند رتبتی
[M2]
تا طبعشان بود ز همه دانشی خلا
[B][M1]
زیرا که بی مطر نبود میغ را محل
[M2]
چونانک بی‌گهر نبود تیغ را بها
[B][M1]
با فضل من همیشه پدید است نقصشان
[M2]
چون عجز کافران بر اعجاز انبیا
[B][M1]
با عقل من نباشد مریخ را توان
[M2]
با فضل من نباشد خورشید را ذکا
[B][M1]
آنم که برده‌ام علم علم در جهان
[M2]
بر گوشهٔ ثریا از مرکز ثری
[B][M1]
شاهان همی‌کنند به فضل من افتخار
[M2]
واقران همی‌کنند به نظم من اقتدا
[B][M1]
با خاطرم منیرم و با رای صافیم
[M2]
کالبرق فی الدجیة و الشمس فی الضحی
[B][M1]
عالیست همتم به همه وقت چون فلک
[M2]
صافیست نسبتم به همه نوع چون هوا
[B][M1]
بر همت من است سخنهای من دلیل
[M2]
بر نسبت من است سخنهای من گوا
[B][M1]
هرگز ندیده و نشنیده‌ست کس ز من
[M2]
کردار ناستوده و گفتار ناسزا
[B][M1]
در پای جاهلان نپراگنده‌ام گهر
[M2]
وز دست سفلگان نپذیرفته‌ام عطا
[B][M1]
وین فخر بس مرا که ندیده‌ست هیچکس
[M2]
در نثر من مذمت و در نظم من هجا
[B][M1]
وآن را که او به صحبت من سر درآورد
[M2]
جویم بدل محبت و گویم به جان ثنا
[B][M1]
ور زلتی پدید شود زو معاینه
[M2]
انگارمش صواب و نپندارمش خطا
[B][M1]
اهل هری کنون نشناسند قدر من
[M2]
تا رحلتی نباشد ازین جایگه مرا
[B][M1]
مقدار آفتاب ندانند مردمان
[M2]
تا نور او نگردد از آسمان جدا
[B][M1]
آن گاه قدر او بشناسند بر یقین
[M2]
کآید شب و پدید شود بر فلک سها
[B][M1]
اندر حضر نباشد آزاده را خطر
[M2]
کاندر حجر نباشد یاقوت را بها
[B][M1]
با این همه مرا گله‌ای نیست زین قبل
[M2]
زین بیشتر قبول که یابد به ابتدا
[B][M1]
تا لفظ من به گاه فصاحت بود روان
[M2]
بازار من به نزد بزرگان بود روا
[B][M1]
لیکن چو صد هزار جفا بینم از کسی
[M2]
ناچار اندکی بنمایم ز ماجرا
[B][M1]
زآن است غبن من که گروهی همی‌کنند
[M2]
با من به دوستی ز همه عالم انتما
[B][M1]
وآن گه به کام من نفسی برنیاورند
[M2]
در دوستی کجا بود این قاعده روا
[B][M1]
آزار من کشند به عمدا به خویشتن
[M2]
زآن سان که که کشد به بر خویش کهربا
[B][M1]
در فضل من کنند به هر موضعی حسد
[M2]
در نقص من دهند ز هر جانبی رضا
[B][M1]
با ناصحان من نسگالند جز نفاق
[M2]
با حاسدان من ننمایند جز صفا
[B][M1]
ور اوفتد مرا به همه عمر حاجتی
[M2]
بی حجتی کنند همه صحبتم رها
[B][M1]
مرد آن بود که روی نتابد ز دوستی
[M2]
لو بست الجبال او انشقت السما
[A]
[B][M1]
نگار من چو بر سیمین میان زرین کمر بندد
[M2]
هر آن کاو را ببیند کی دل اندر سیم و زر بندد
[B][M1]
طمع باید برید از جان شیرین چون من آن کس را
[M2]
که بیهوده دل اندر عشق آن شیرین پسر بندد
[B][M1]
گهی از مشک زلف او حمایل در گل آویزد
[M2]
گهی از قیر جعد او سلاسل بر قمر بندد
[B][M1]
ز عشق او جهان من شود چون حلقهٔ خاتم
[M2]
چو زلف او ز عنبر حلقه اندر یکدگر بندد
[B][M1]
چو تیر و چون کمان گردد دهن باز و خمیده قد
[M2]
چون آن مشکین زره عمدا بر آن سیمین سپر بندد
[B][M1]
شود چون شمع زرین روی و ریزان اشک و سوزان دل
[M2]
هر آن کاو دل در آن شمع بتان کاشغر بندد
[B][M1]
از آنم چون گل و نرگس سلب چاک و سرافگنده
[M2]
که او بر سوسن تازه همی شمشادتر بندد
[B][M1]
بدان زنجیر مشکین و عقیق شکرین همچون
[M2]
دل من صدهزاران دل به روزی بیشتر بندد
[B][M1]
گهی خونم بدان زلف دوتاه پر شکن ریز
[M2]
گهی خوابم بدان چشم سیاه دل شکر بندد
[B][M1]
شود چون شکر از آب و چو مشک از آتش آن کاو دل
[M2]
در آن زنجیر پر مشک و عقیق پر شکر بندد
[B][M1]
گه از سنبل حجابی بر فراز پرنیان پوشد
[M2]
گه از عنبر نقابی بر طراز شوشتر بندد
[B][M1]
ز شوق روی او آید ز گِل هر ساله پیدا گل
[M2]
چو بیند روی او از شرم او بار سفر بندد
[B][M1]
به چشم مردمان گردد چو سیم قلب خوار آن کس
[M2]
کامید اندر وصال آن نگار سیمبر بندد
[B][M1]
عزیز آن کس بود نزدیک خاص و عام کاو خاطر
[M2]
چو من پیوسته در مدح عمید نامور بندد
[B][M1]
اثیر دین امین ملک زین دولت آن صدری
[M2]
که بر درگاه او دولت میان هر روز در بندد
[B][M1]
ابومنصور نصر بن علی کز رایش ار یابد
[M2]
اجازت آسمان پش وی از جوزا کمر بندد
[B][M1]
چو مه زانگشت پیغمبر حجر بشکافد از بیمش
[M2]
اگر دور از تو گاه خشم چشم اندر حجر بندد
[B][M1]
جهانی با کمال است و نباشد عقل آن کامل
[M2]
که همت با وجودش در جهان مختصر بندد
[B][M1]
در ارحام از برای کثرت اتباع او دایم
[M2]
همی از نطفهٔ ماء معین ایزد صور بندد
[B][M1]
سمند او چو آرد حمله فرق فرقدان شاید
[M2]
کمند او چو گردد حلقه حلق شیر نر بندد
[B][M1]
خیال هیبتش در دست شمشیر اجل گیرد
[M2]
همای همتش بر پای منشور ظفر بندد
[B][M1]
فلک امید بست اندر دوام عمر او چونان
[M2]
که حربا وهم در شمس و صدف دل در مطر بندد
[B][M1]
شود آتش بر ایشان چون بر ابراهیم بر ریحان
[M2]
اگر گاه کرم همت در اصحاب سقر بندد
[B][M1]
به دین اندر همی از علم ترتیب علی سازد
[M2]
به ملک اندر همی از عدل آیین عمر بندد
[B][M1]
اگر هر مهتر از بهر هوای نفس جان و دل
[M2]
در آلات ملاهی و در انواع بطر بندد
[B][M1]
خرد وی را بر آن دارد همه کاندیشه و همت
[M2]
در اسباب معانی و در ارباب هنر بندد
[B][M1]
به پای عزم پیوسته همی فرق قضا کوبد
[M2]
به دست عزم همواره همی پای قدر بندد
[B][M1]
الا ای نامور صدری که توقیعات کلک تو
[M2]
تفاخر را همی روح الامین بر فرق سر بندد
[B][M1]
وگر این مرتبت وی را شود حاصل ز رشک او
[M2]
نقاب شرم دست آسمان بر روی خور بندد
[B][M1]
بود بر هیأت زرین عماری دار سال و مه
[M2]
به طمع آن که مرکب دارت او را بر ستر بندد
[B][M1]
هر آن شاعر که یک ره مدح تو گوید شود کاره
[M2]
کز آن پس خاطر اندر مدح سادات بشر بندد
[B][M1]
چو گردون بسیط آمد که را رای زمین خیزد
[M2]
چو دریای محیط آمد که را دل در شمر بندد
[B][M1]
اگر گوری ستایش را دهان پیش تو بگشاید
[M2]
وگر موری پرستش را میان پیش تو در بندد
[B][M1]
یکی از حشمت تو شرزه شیران را زبون گیرد
[M2]
یکی در دولت گرزه ماران را زفر بندد
[B][M1]
نگردد از فنا معزول جاویدان حواس آن
[M2]
که از بهر مدیح تو حواس اندر فکر بندد
[B][M1]
زمانه خامهٔ مدحت صلف را در بنان گیرد
[M2]
ستاره نامهٔ فتحت شرف را بر بصر بندد
[B][M1]
به جود ار چند مشهور است حاتم هر که جودت را
[M2]
ببیند زو عجب آید که فهم اندر سمر بندد
[B][M1]
به حلم ار چند مذکور است احنف هر که حکمت را
[M2]
بداند زو غریب آید که وهم اندر خبر بندد
[B][M1]
شود باز سپید او را به تأیید تو خدمتگر
[M2]
اگر تیهو مثال عالیت بر بال و پر بندد
[B][M1]
ایا در نظم مدحت بسته طبع من چنان فکرت
[M2]
که عابد دایم اندیشه در اوقات سحر بندد
[B][M1]
گه اصناف بدایع را در الفاظ ظرف دارد
[M2]
گه اوصاف روایع را بر ابیات عزر بندد
[B][M1]
کنون پرداخت مدحی چون عروسی ساخته کاو را
[M2]
به گردن بر مشاطه عقدهای پر گهر بندد
[B][M1]
بر آن منوال کاستاد مقدم لامعی گوید
[M2]
ز تیره شب همی پرده به روی روز بر بندد
[B][M1]
الا تا ابر بارنده ز در و لعل و پیروزه
[M2]
قلاید در مه آزار بر شاخ شجر بندد
[B][M1]
محل تو چنان بادا که هر بنده که او کهتر
[M2]
کمر در پیش از پیروزه و لعل و درر بندد
[A]
[B][M1]
بر ماه روشن از شب تاری علم کشید
[M2]
وز مشک سوده بر گل سوری رقم کشید
[B][M1]
زنجیره‌ای ز قیر و طرازی ز غالیه
[M2]
بر عارض چو ماه و رخ چون بقم کشید
[B][M1]
آشوب خلق را خط مشکین خدای عرش
[M2]
بر روی چون شکفته گل آن صنم کشید
[B][M1]
در مهر او روانم و در هجر او دلم
[M2]
بسیار قهر دید و فراوان ستم کشید
[B][M1]
تا نامهٔ جمالش توقیع زد فلک
[M2]
بر نام نیکوان زمانه قلم کشید
[B][M1]
در عشق من فریدم و در خوبی او نظیر
[M2]
عز الذی و جل که ما را به هم کشید
[B][M1]
ناگه ز من ببرد به صد حیله و فسون
[M2]
آن دل که در هواس بسی رنج و غم کشید
[B][M1]
شد محترم به نزد بزرگان هر آن کسی
[M2]
کاو را عمل به خدمت آن محتشم کشید
[B][M1]
از پشت ماهی و ز نشیب ثری به علم
[M2]
بر روی ماه و اوج ثریا علم کشید
[B][M1]
زآن سان که سر کشد کشف اندر میان سنگ
[M2]
از جود او نیاز سر اندر عدم کشید
[B][M1]
ای صاحبی که رایت اقبال و جاه تو
[M2]
دولت بر آسمان جلال و همم کشید
[B][M1]
تا کرد ذوالجلال فزون آبروی تو
[M2]
حاسد بسی ز رشک تو باد ندم کشید
[B][M1]
در موجگاه بحر شریعت نهنگ‌وار
[M2]
شمشیر تو سفینهٔ بدعت به دم کشید
[B][M1]
هر کز هوای خط تو بیرون نهاد گام
[M2]
دست اجل روان ز تن او به غم کشید
[B][M1]
شاخ درخت دولت تو سایه‌دار گشت
[M2]
تا بیخ او ز ابر سخای تو نم کشید
[B][M1]
از هیبت بلارک خاراشکاف تو
[M2]
دشمن چو خارپشت سر اندر شکم کشید
[B][M1]
تخت تو در کنار ستاره وطن گرفت
[M2]
رای تو بر کنار مجره خیم کشید
[B][M1]
چون گور ماده عدل تو بشناخت بچه را
[M2]
از ایمنی به خانهٔ شیر اجم کشید
[B][M1]
شد راه سایلت چو ره کهکشان ز بس
[M2]
کاو از عطای تو سوی خانه درم کشید
[B][M1]
شد در پناه جاه تو آسوده هر کسی
[M2]
کز گردش زمانهٔ جافی الم کشید
[B][M1]
تا در نوادر قصص آید که ابرهه
[M2]
در کفر لشکری سوی بیت الحرم کشید
[B][M1]
بادی چنان که غاشیهٔ تو کشد فلک
[M2]
دایم چنان که باد همی تخت جم کشید
[A]
[B][M1]
این اشارتها که ظاهر شد ز لطف کردگار
[M2]
وین بشارتها که صادر شد به فتح شهریار
[B][M1]
یافت خواهد ملت از اندازهٔ آن دستگاه
[M2]
گشت خواهد دولت از آوازهٔ آن پایدار
[B][M1]
گر چه سلطان را فراوان فتحها حاصل شده‌ست
[M2]
کز حصول آن خلایق را فزوده‌ست اعتبار
[B][M1]
نامهٔ فتحت که خواهد ماند زآن اندر جهان
[M2]
صدهزاران قصه از شهنامه خوش‌تر یادگار
[B][M1]
چون به باطل سر برآوردند قومی در عراق
[M2]
شد فریضه دفعشان بر پادشاه حق‌گزار
[B][M1]
ور برای قمع ایشان رایت منصور او
[M2]
در زمستان از خراسان کرد تحویل اختیار
[B][M1]
لشکری بودند چون عفریت و خوک و غول و خرس
[M2]
تیره‌رای و خیره‌روی و عمرکاه و غمزکار
[B][M1]
سر به سر غافل ز تقدیر خدای مستعان
[M2]
یک به یک غره به اقبال جهان مستعار
[B][M1]
از شجاعت بوده با شیر ژیان اندر قران
[M2]
وز ضلالت بوده با دیو سپید اندر قطار
[B][M1]
مدت سالی همی‌کردند در عالم طواف
[M2]
تا به یک ره مجتمع گشتند مردی صدهزار
[B][M1]
بود شور انگیختن پیوسته ایشان را عمل
[M2]
بود رنگ آمیختن همواره ایشان مستعار
[B][M1]
هر که را دریافتندی از وضیع و از شریف
[M2]
سر بریدندی به تیغ و تن کشیدندی به دار
[B][M1]
گه غریبان را ز بی‌رحمی همی‌کردند بند
[M2]
گه اسیران را ز نامردی همی کشتند زار
[B][M1]
گه مسلمان را همی‌خواندند کافر بر ملا
[M2]
گه موحد را همی‌گفتند ملحد آشکار
[B][M1]
گر چه از بیداد و غارتشان به شرق و غرب بود
[M2]
در ممالک اضطراب و در مسالک اضطرار
[B][M1]
شاه عالم زآن قبل تا خون نباید ریختن
[M2]
کرد ایشان را ز هر نوعی نصحیت چند بار
[B][M1]
چون نصیحت رد شد و یزدان چنان تقدیر کرد
[M2]
کاعتقاد بد برآرد عاقبت زیشان دمار
[B][M1]
لشکر منصور ناگاهی بر آنان کوفتند
[M2]
چون شهاب دیوسوز و چون سحاب تندبار
[B][M1]
چون شدند آمیخته بر یکدگر هر دو سپاه
[M2]
جنگ را چنگ آخته چون شیر شرزه در شکار
[B][M1]
شد هوا از پارهای گرد تاری چون دخان
[M2]
شد زمین از قطره‌های خون جاری چون شرار
[B][M1]
خیل سلطان را کرامت با سلامت متصل
[M2]
اهل عصیان را عزیمت بر هزیمت استوار
[B][M1]
از هزاهز چون رخ معلول قرص آفتاب
[M2]
وز زلازل چون تن مفلوج جرم کوهسار
[B][M1]
بر زمین زرنیخ‌رنگ از روی بدخواهان نبات
[M2]
بر هوا شنگرف‌گون از خون گمراهان بخار
[B][M1]
اسب تازان باد شکل و گرد گردان ابر وصف
[M2]
تیغ رخشان برق سان و کوس نالان رعدوار
[B][M1]
گاه پیچش هر کمند و وقت کوشش هر سمند
[M2]
اژدهای بی‌قرار و آسمان بامدار
[B][M1]
لعلگون پشت زمین و نیلگون روی هوا
[M2]
این ز الماس حسام و آن ز انقاس غبار
[B][M1]
چون دل عشاق و جان عاشقان از مرد و گرز
[M2]
مرکز اشباح تنگ و مقصد ارواح تار
[B][M1]
موضعی با زینت ذات‌البروج از تیغ و درع
[M2]
موقفی با هیبت یوم‌الخروج از گیر و دار
[B][M1]
گاوپیچان در زمین از نعل اسب شیر روز
[M2]
شیر بی‌جان بر سپهر از بیم گرز گاوسار
[B][M1]
پشت مرد از درع میناگون چو روی آسمان
[M2]
روی تیغ از قطره‌های خون چو پشت سوسمار
[B][M1]
گه چو گردون از تغیر گشته هامون با شتاب
[M2]
گه چو هامون از تغیر گشته گردون باوقار
[B][M1]
وز فراوان خون غداران و مکاران که رفت
[M2]
در طرفهای جبال و در کنفهای بحار
[B][M1]
تا ابد بیجاده‌رنگ و لعلگون خواهند زاد
[M2]
زین یکی در یتیم و زان یکی زر عیار
[B][M1]
ایستاده پیش صف سلطان و زیر ران او
[M2]
بارهٔ گردون‌تن هامون‌کن جیحون‌گذار
[B][M1]
ماه سیری ماهی‌اندامی که کردی هر زمان
[M2]
پشت ماهی را نعال نو به ماه نونگار
[B][M1]
غار گشتی گر در او رفتی ز شخص وی چو کوه
[M2]
کوه گشتی گر بر او جستی ز نعل وی چو غار
[B][M1]
چون فلک در دور و از گردش فلک را رخ سیاه
[M2]
چون سمک در آب و از گامش سمک را تن فکار
[B][M1]
مرکبی چون دلدل آورده بر این سان زیر زین
[M2]
وز نیام آهخته شمشیری به سان ذوالفقار
[B][M1]
تا بدان گاهی که زخم تیغ او تسلیم کرد
[M2]
جان اعدا را به دست مالک دارالبوار
[B][M1]
گر چه آن لشکر ز غداری و بسیاری بدند
[M2]
همچو ماران بی‌وفا و همچو موران بی‌شمار
[B][M1]
در هزیمت گر توانستی از ایشان هر یکی
[M2]
پر بر آوردی چو مور و پوست بفگندی چو مار
[B][M1]
گر چه اعدا را همه انواع شوکت جمع بود
[M2]
از ستور و از ستام و از سلاح و از سوار
[B][M1]
چون قضا از چار جانبشان گرفت اندر میان
[M2]
گاه حاجتشان نیامد سودمند آن هر چهار
[B][M1]
ور چه سلطان داشت هر آلت که باید ساخته
[M2]
از سپاه بی‌نهایت وز مصاف بی‌کنار
[B][M1]
شر ایشان را کفایت کرد بی هیچ آلتی
[M2]
بر او با بندگان و سر او با کردگار
[B][M1]
گر اجازت یافتندی زو ز بهر تهنیت
[M2]
چون میسر کرد فتح او خدای بردبار
[B][M1]
آمدی شمس‌الضحی پش وی از ذات‌الحنک
[M2]
وآمدی روح‌الامین نزد وی از دارالقرار
[B][M1]
ای هوای رزمگاهت چون زمین هاویه
[M2]
وی زمین بزمگاهت چون هوای نوبهار
[B][M1]
خصم را زنهار دادن در جهان آیین توست
[M2]
زین قبل دارد همی یزدان تو را در زینهار
[B][M1]
کردی از آزردن خصمان مجهول احتراز
[M2]
گر چه بود آزار تو مقصودشان از کارزار
[B][M1]
گر چه گه گه پشه دل مشغول دار پیل را
[M2]
پیل دارد گاه جنگ از انتقام پشه عار
[B][M1]
ای به خاک پای تو شاهان عالم را یمین
[M2]
وی ز جود دست تو اعقاب آدم را یسار
[B][M1]
دین و دنیا را ز فر رای و فتح رایتت
[M2]
یمن حاضر بر یمین و یسر حاصل بر یسار
[B][M1]
باز با تیهو ز عدلت خفته در یک آشیان
[M2]
شیر با آهو ز امنت رفته در یک مرغزار
[B][M1]
بس که بگرفتی بلاد و بس که بشکستی مصاف
[M2]
بس که بربستی عدو و بس که بگشادی حصار
[B][M1]
ای به فضل ذوالجلال و آن به جسن اعتقاد
[M2]
این به سعد آسمان و آن به سعی روزگار
[B][M1]
شکر کن یزدان عالم را که یک نعمت نماند
[M2]
کاو نکرد آن گاه قسمت در ازل بر تو نثار
[B][M1]
وز جهان نگذشت هرگز بر همایون خاطرت
[M2]
هیچ کامی کآن تو را حاصل نشد بی‌انتظار
[B][M1]
لاجرم حال کسی باشد چنین کاو را بود
[M2]
سیرت محمود جفت و دولت مسعود یار
[B][M1]
تا به ترکیب مزاج و جوهر و خلقت بود
[M2]
تند باد و رام خاک و پاک آب و تیز نار
[B][M1]
باد اعدای تو را چون نار و آب و باد و خاک
[M2]
روی زرد و قدر پست و عزم سست و نقش خار
[A]
[B][M1]به فر دولت میمون به فضل ایزد داور[M2]به فال فرخ اختر به سعی گنبد اخضر
[B][M1]همه عالم ز مشرق تا به مغرب کرد مستخلص[M2]معزالدین و الدنیا خداوند جهان سنجر
[B][M1]جهانداری که چون گویند گاه خطبه نام او[M2]نباید جز ملک خاطب نشاید جز فلک منبر
[B][M1]به زخم تیغ بگرفت آن خداوند فلک قدرت[M2]به عون بخت بگشاد آن عدوبند ملک مخبر
[B][M1]دیار و شهر و بوم و خاک روم و هند و ترک و چین[M2]بلاد و ملک و حد و مرز شرق و غرب و بحر و بر
[B][M1]همی‌گفتند یک چندی منجم پیشگان کاو را[M2]نماید آفتی گردون رساند نکبتی اختر
[B][M1]ولیکن شد علی رغم بداندیشان این دولت[M2]ز یمن رایت اعلی ز صنع خالق اکبر
[B][M1]همه احکامشان باطل همه اقوالشان بهتان[M2]همه تخمینشان ناقص همه تقویمشان ابتر
[B][M1]چه دانند اختر و گردون ز نیکی و بدی کردن[M2]که مأموریست این منقاد و مخلوقیست آن مضطر
[B][M1]به خاصه با خداوندی که گر خواهد به یک ساعت[M2]ز اختر بگسلد نیرو ز گردون برکند چنبر
[B][M1]چگونه ملک را سلطان بود تبدیل تا باشد[M2]به حل و عقد و قبض و بسط و صلح و جنگ و خیر و شر
[B][M1]نصیرش ایزد باری ظهیرش دولت عالی[M2]بشیرش بخت فرخنده مشیرش میر دین پرور
[B][M1]پناه ملک و دولت پهلوان مشرق و مغرب[M2]که میر جمع میران است و قطب دین پیغمبر
[B][M1]خداوندی که بی اهوال یوم الحشر در دنیا[M2]خلایق را به رأی العین بنمود ایزد داور
[B][M1]ز بزمش روضهٔ رضوان ز قصرش غرفهٔ جنت[M2]ز خلقش سایهٔ طوبی ز دستش جشمهٔ کوثر
[B][M1]بود جاوید ابر از غیرت دست درافشانش[M2]دژم رخسار و نالان، زار و دل پر تاب و دیده تر
[B][M1]خلاف مهر او سرمایه و بنیان کفر و دین[M2]وفاق و کین او پیرایه و قانون نفع ضر
[B][M1]از او آراسته هموار دین احمد مرسل[M2]وز او افروخته پیوسته ملک خسرو صفدر
[B][M1]چو چرخ از مهر و زر از مُهر و فرق از تاج و باغ از گل[M2]چو جسم از روح و چشم از نور و مغز از عقل و شخص از سر
[B][M1]اگر نگرفتی از حلم و ضمیر و خلق و رای او[M2]رزانت خاک و صفوت آب و رقت باد و نور آذر
[B][M1]نبودی جسم این ساکن نبودی ذات آن صافی[M2]نبودی نفع این شامل نبودی نفس آن انور
[B][M1]ز تیر و نیزهٔ او روز و شب در کوه و در بیشه[M2]خروشان است مار صل و جوشان است شیر نر
[B][M1]ز بیمش کرده این مهره به دنبال اندرون مدغم[M2]ز سهمش کرده آن زهره به چنگال اندرون مضمر
[B][M1]حضور اوست در دولت مکان اوست در حضرت[M2]بقای اوست در عالم وجود اوست در کشور
[B][M1]چو فعل شمس در گردون چو صنع ابر در بستان[M2]چو لطف نور در دیده چو گون روح در پیکر
[B][M1]بر اوج چرخ شیر و عقرب و تنین و کرکس را[M2]چو او گیرد به کف رمح و خدنگ و ناچخ و خنجر
[B][M1]ز نوک این بدرد دل ز زخم آن بتفسد دم[M2]ز عکس آن بسوزد تن ز بیم آن بریزد پر
[B][M1]ز چرخ و ابر و خاک و برج و خار کرم و بحر کان[M2]همیشه جز به سعی آن جوان‌بخت بلند اختر
[B][M1]نتابد خور نبارد نم نخندد گل نرخشد مه[M2]نروید من نیاید قز نزاید در نخیزد زر
[B][M1]ایا میری که از گرز و سنان و تیغ پیکانت[M2]بود پیوسته اندر بیشه و دریا و کوه و در
[B][M1]هزبران را شکسته تن نهنگان را کفیده دل[M2]پلنگان را گسسته دم گوزنان را دریده بر
[B][M1]ز بهر جود و بذل و گنج و خرج تو بود دایم[M2]ز دور چرخ و فعل دهر و اشک ابر و عکس خور
[B][M1]گریبان زمین پر زر کنار سنگ پر نقره[M2]ضمیر بحر پر لؤلؤ دهان کوه پر گوهر
[B][M1]به سان باطن لاله به شکل جامهٔ سوسن[M2]به رنگ چهرهٔ خیری به لون دیدهٔ عبهر
[B][M1]بداندیش تو از رنج و بلا و درد و غم دارد[M2]سیه روز و تبه حال و دو دیده لعل و روی اصفر
[B][M1]نگرید گاه مدحت جز به نامت خامه بر کاغذ[M2]نخندد گاه عشرت جز به یادت باده در ساغر
[B][M1]نه چون تو بود هرگز هیچ میری از بنی آدم[M2]نه چون تو دید هرگز هیچ چشمی تا گه محشر
[B][M1]از آن هر روز سلطانت گرامی‌تر همیدارد[M2]که بر وی هست دیدار تو هر ساعت مبارک‌تر
[B][M1]ز مهر و دوستی با تو چنان است او به حمدالله[M2]که موسی بود با هارون و احمد بود با حیدر
[B][M1]نه بر تو هست مشفق‌تر کس از وی در همه عالم[M2]نه وی را هست مخلص‌تر کس از تو در همه لشکر
[B][M1]گر او پرده‌سرای و نوبت و کوس و علم دادت[M2]چرا باید کز آن باشند بدخواهان تو غمخور
[B][M1]مگرشان نیست آگاهی که تو امروز اگر خواهی[M2]به اقبال شهنشاهی دهی صد شاه را افسر
[B][M1]خداوندا از آن وقتی که تو رای هری کردی[M2]ستم را شد بریده پی کرم را شد گشاده در
[B][M1]ز آثار قدومت شد زمین چون جنت اعلی[M2]ز اعلام سپاهت شد هوا چون لعبت آزر
[B][M1]همه اهل هری هستند خاص و عام و مرد و زن[M2]ز تو مسرور و خرم دل تو را مأمور و خدمتگر
[B][M1]همی‌گویند همواره دعای ملک تو جمله[M2]همی‌خواهند پیوسته بقای عمر تو یکسر
[B][M1]در این عزمی که کردی نیست جز نصرت تو را همره[M2]در این قصدی که داری نیست جز دولت تو را رهبر
[B][M1]چو عون کردگار و همت سلطان بود با تو[M2]به بهروزی شوی آنجا به پیروزی رسی ایدر
[B][M1]اگر چه حصن تولک در بلندی هست از آن گونه[M2]که ساید برجهای آن سر اندر برج دو پیکر
[B][M1]کنی بنیاد آن هامون به یک ساعت بر آن سیرت[M2]کامیرالمؤمنی حیدر بنای قلعهٔ خیبر
[B][M1]ایا گشته ز مدح و آفرینت خاطر و طبعم[M2]چو درج لؤلؤ لالا چو برج زهرهٔ ازهر
[B][M1]از آن گاهی که بر لفظ عزیزت رفت نام من[M2]کشیدم رخت بر ایوان نهادم پای بر محور
[B][M1]ز تحسین تو مشهور است شعر من به هر موضع[M2]ز تمکین تو مذکور است نام من به هر محضر
[B][M1]گه از مدحت دهان من شود چون حقهٔ لؤلؤ[M2]گه از شکرت زبان من شود چون بیضهٔ عنبر
[B][M1]گر استحقاق من پوشیده ماند اندر هری شاید[M2]ز بهر آن که آگاهی ندارند این عجب مشمر
[B][M1]نه کان از عزت گوهر نه کرم از نیت دیبا[M2]نه نخل از لذت خرما نه نال از قیمت شکر
[B][M1]نخواهم بود هرگز جز تو را تا زنده باشم من[M2]دعاگوی هواخواه و وفاجوی ثناگستر
[B][M1]همی‌خواهم هوا از دل همی‌گویم دعا در سر[M2]همی‌جویم وفا از جان همی‌خوانم ثنا از بر
[B][M1]ز مدح تو مرا خاطر ز مهر تو مرا باطن[M2]ز صف تو مرا دیوان ز شکر تو مرا دفتر
[B][M1]چو گردونیست پر انجم چو بستانیست پر ریحان[M2]چو دیباییست پر صورت چو دریاییست پر گوهر
[B][M1]ز قولم خدمتی خواندند پیشت در مه روزه[M2]عبارتهای آن زیبا اشارتهای آن دلبر
[B][M1]کنون نوخدمتی پیش تو آوردم در ابیاتش[M2]صنایع ساخته بی حد بدایع بافته بی مر
[B][M1]گر این خدمت چنان کآمد تو را آید پسندیده[M2]به نظم آرم از این به صدهزاران خدمت دیگر
[B][M1]الا تا بندد از عرعر چمن زنگارگون کله[M2]الا تا پوشد از لاله جبل شنگرف‌گون چادر
[B][M1]ز شادی باد پیوسته رخ تو سرخ چون لاله[M2]ز دولت باد همواره سر تو سبز چون عرعر
[A]
[B][M1]
زهی شاهنشه اعظم زهی فرماندهٔ کشور
[M2]
زهی دارندهٔ عالم زهی بخشندهٔ افسر
[B][M1]
زهی جمشید داد و دین زهی خورشید تحت دین
[M2]
زهی مولای انس و جان زهی دارای بحر و بر
[B][M1]
زهی شایستهٔ مسند زهی بایستهٔ خاتم
[M2]
زهی پیرایهی شاهی زهی سرمایهٔ مفخر
[B][M1]
زهی دستور تو دولت زهی مأمور تو گیتی
[M2]
زهی مقهور تو گردون زهی مجبور تو اختر
[B][M1]
عمار دولت قاهر جلال ملت باهر
[M2]
مغیث ملت زاهر معز دین پیغمبر
[B][M1]
تو آن شاهی که از ایام آدم تا بدین مدت
[M2]
چو تو هرگز نبوده‌ست و نخواهد بود تا محشر
[B][M1]
به چشم اندر کشد چون سرمه گرد موکبت خاقان
[M2]
به گوش اندر کند چون حلقه نعل و مرکبت قیصر
[B][M1]
بود زآسیب تیغ آب‌دارت سال ... آتش
[M2]
نهفته روی در آهن گرفته جای در مرمر
[B][M1]
اگر دارد کشف در دل وفاقت ساعتی پنهان
[M2]
وگر دارد صدف در تن خلافت لحظتی مضمر
[B][M1]
به نرمی چون فنک گردد کشف را بر بدن خارا
[M2]
به تیزی چون خسک گردد صدف را در دهن گوهر
[B][M1]
گه جود و عطا و بذل و احسانت تهی گردد
[M2]
زمین از گنج و بحر از در و کوه از سیم و کان از زر
[B][M1]
گه حرب و مصاف و حمله و کین تو پر گردد
[M2]
هوا از جان و چرخ از گرد و خاک از دشت و خون از سر
[B][M1]
بود پیوسته از بیم سنانت در تف هیجا
[M2]
بود همواره از ترس خدنگت در صف عسکر
[B][M1]
نهنگ تند چون سیماب لرزان در یم عمان
[M2]
پلنگ زوش چو سیمرغ پنهان در که بربر
[B][M1]
ایا شاهی کز آسیب سر شمشیر تو گردون
[M2]
کشد سر هر زمان چون خارپشت اندر خم چنبر
[B][M1]
اگر خنجر زنی گاه وغا بر پیکر کیوان
[M2]
کنی آن را به یک ضربت علی‌التحقیق دو پیکر
[B][M1]
بر اطراف ممالک قلعها داری برآورده
[M2]
همه بنیاد آن از سد ذوالقرنین محکمتر
[B][M1]
رسیده قعر خندقهای آن تا تارک ماهی
[M2]
گذشته سقف ایوانهای آن از گوشهٔ محور
[B][M1]
ندیمان و مشیران و سواران و غلامانت
[M2]
به انواع هنر هستند هر یک بهتر از دیگر
[B][M1]
ندیمانی همه فاضل مشیرانی همه عاقل
[M2]
سوارانی همه پردل غلامانی همه صفدر
[B][M1]
یکی با فطنت لقمان یکی با بهجت سحبان
[M2]
یکی با قوت رستم یکی با صولت حیدر
[B][M1]
ز ترک و دیلم اندر لشکرت هستند مردانی
[M2]
خروشان همچو پیل مست و جوشان همچو شیر نر
[B][M1]
غضنفرجوش و آهن‌پوش و گردون‌کوش و لشکرکش
[M2]
مصاف‌افروز و فتح‌اندوز و اعداسوز و جنگ‌آور
[B][M1]
بود تنین و ثور و شیر و کرکس را همه ساله
[M2]
ز گرز و رمح و تیغ و تیرشان بر گنبد اخضر
[B][M1]
شکسته مهره اندر سر گسسته گردن اندر تن
[M2]
کفیده دیده اندر رخ دریده زهره اندر بر
[B][M1]
که دارد از سلاطین و ملوک مشرق و مغرب
[M2]
چنین پرداخته دولت چنین آراسته لشکر
[B][M1]
خداوندا کنون باید نشاط باده فرمودن
[M2]
که شد چون جنة‌المأوی جهان از خرمی یکسر
[B][M1]
گهی آراستن بر گوشهٔ رود روان مجلس
[M2]
گهی می خواستن بر نالهٔ رود روان پرور
[B][M1]
شکوفه بر سر شاخ است چون رخسارهٔ جانان
[M2]
بنفشه بر لب جوی است چون جرارهٔ دلبر
[B][M1]
سحاب گوهرآگین گشته نقاش گل ساده
[M2]
شمال عنبرآیین گشته فراش گل احمر
[B][M1]
کنون از لاله گردد باغ چون بیجاده‌گون مطرد
[M2]
کنون از سبزه گردد راغ چون پیروزه‌گون چادر
[B][M1]
گهی صلصل کند در بوستان چون عاشقان لاله
[M2]
گهی بلبل زند در گلستان چون مطربان مزهر
[B][M1]
سرشک ابر درآگین فروغ مهر نورآیین
[M2]
رسول ماه فروردین نسیم باد صورتگر
[B][M1]
طرازد حلهٔ سوسن نماید طرهٔ سنبل
[M2]
فروزد چهرهٔ نسرین گشاید دیدهٔ عبهر
[B][M1]
سمن را گه کند گردن هوا پر رشتهٔ لؤلؤ
[M2]
چمن را گه کند دامن صبا پر تودهٔ عنبر
[B][M1]
در این ایام یک ساعت نباید زیست بی‌عشرت
[M2]
در این هنگام یک لحظت نشاید بود بی‌ساغر
[B][M1]
الا تا صورت مانی بود افروخته سیما
[M2]
الا تا لعبت آزر بود آراسته منظر
[B][M1]
ز خوبان باد بزم تو چو صورت‌نامهٔ مانی
[M2]
ز ترکان باد قصر تو چو لعبت‌خانهٔ آزر
[B][M1]
قضا رای تو را تابع قدر حکم تو را خاضع
[M2]
ملک مُلک تو را راعی فلک بخت تو را یاور
[A]
[B][M1]
ای عارض تو چون گل و زلف تو چو سنبل
[M2]
من شیفته و فتنه بر آن سنبل و آن گل
[B][M1]
زلفین تو قیریست برانگیخته از عاج
[M2]
رخسار تو شیریست برآمیخته با مل
[B][M1]
بر دامن لعل است تو را نقطهٔ عنبر
[M2]
بر گوشهٔ ماه است تو را خوشهٔ سنبل
[B][M1]
تو سال و مه از غنج خرامنده چو کبکی
[M2]
من روز و شب از رنج خروشنده چو بلبل
[B][M1]
زلفین تو زاغیست در آویخته هموار
[M2]
از ماه به منقار و ز خورشید به چنگل
[B][M1]
گر چند اسیرند ز عشق تو جهانی
[M2]
در زاویهٔ محنت و در بادیهٔ ذل
[B][M1]
از عشق تو من باک ندارم که دلم را
[M2]
بر مدحت خورشید جهان است توکل
[B][M1]
دریای هنر بوالحسن آن گنج فضایل
[M2]
کاو پیشه ندارد به جز احسان و تفضل
[B][M1]
بر حاشیهٔ سیرت او نیست تکدر
[M2]
در قاعدهٔ دولت او نیست تحول
[B][M1]
یک لحظه تغیر نپذیرد صفت او
[M2]
زآن گونه که حکم ملک‌العرش تبدل
[B][M1]
در عادت او گاه وفا نیست تردد
[M2]
در وعدهٔ او گاه عطا نیست تعلل
[B][M1]
ای دست تو اندر ازل از ایزد عالم
[M2]
ارزاق همه خلق جهان کرده تکفل
[B][M1]
هر مرتبه کز خدمت درگاه تو یابند
[M2]
آن را نبود تا ابدالدهر تنقل
[B][M1]
هر روز کند سجده چو سر بر زنده از کوه
[M2]
خورشید به درگاه تو از تفاؤل
[B][M1]
زآن خصم تو دون است و تو حری که نیابند
[M2]
از خاک تعالی و ز افلاک تسفل
[B][M1]
یابند خلایق ز لقای تو سعادت
[M2]
جویند افاضل به ثنای تو توسل
[B][M1]
شد صورت مه با کلف از بس که به هر وقت
[M2]
بر خاک نهد پیش تو چهره به تذلل
[B][M1]
هر کار که مشکل شود از جور زمانه
[M2]
آن را نبود جز به عطای تو تسهل
[B][M1]
گویی که ز یک نسبت و اصلند به تحقیق
[M2]
با ناصح تو هدهد و با خصم تو صلصل
[B][M1]
ور نه گه خلقت ننهادی ملک‌العرش
[M2]
بر تارک آن افسر و بر گردن این غل
[B][M1]
داری تو ندیمان گزیده که بدیشان
[M2]
صدر همه احرار فزوده‌ست تجمل
[B][M1]
چو بحتری و اصمعی و جاحظ و صابی
[M2]
هر یک گه شعر و ادب و فضل و ترسل
[B][M1]
ای دست امل را به سخای تو تمسک
[M2]
وی چشم کرم را به لقای تو تکحل
[B][M1]
همواره فلک را ز کمال تو تعجب
[M2]
پیوسته ملک را به جمال تو تمثل
[B][M1]
آباد بر آن بارهٔ میمون همایون
[M2]
خوش گام چو یحموم و ره‌انجام چو دلدل
[B][M1]
صرصر تگ پولادرگ صاعقه‌انگیز
[M2]
گردون تن عفریت دل کوه تحمل
[B][M1]
دیو است گه جنگ و شهاب است گه سیر
[M2]
چرخ است گه زین و زمین است گل جل
[B][M1]
در معرکه اطراف زمین از حرکاتش
[M2]
چون نقطهٔ سیماب نماید ز تزلزل
[B][M1]
گر من فرسی یابم از این جنس که گفتم
[M2]
در حال کنم نزد تو زین شهر ترحل
[B][M1]
آیم به سوی حضرت میمون تو زیراک
[M2]
سیر آمدم از صحبت یاران سر پل
[B][M1]
چون آمدن من نشد این بار محیا
[M2]
پرداختم این شعر بدیهه به تمحل
[B][M1]
هر چند که شایسته و بایسته نیامد
[M2]
ارجو که بود عذر مرا روی تقبل
[B][M1]
زیرا که در اندیشهٔ این قافیهٔ تنگ
[M2]
از دست من آمد به فعان باب تفعل
[B][M1]
این مدحت من گر بنیوشی به تبرع
[M2]
این خدمت من گر بپسندی به تطول
[B][M1]
یک ساعت از این پس نکنم تا که توانم
[M2]
در مدح و ثنای تو تأنی و تکسل
[B][M1]
در خدمت تو بر عقب این دو قصیده
[M2]
صد خدمت آراسته گویم به تأمل
[B][M1]
تا نیست چو خورشید به تنویر ثریا
[M2]
تا نیست چو کافور به تأثیر قرنفل
[B][M1]
در دام اجل خصم تو را باد تقید
[M2]
بر اوج زحل تحت تو را باد تنزل
[B][M1]
همواره تو را از ادب و فضل تمتع
[M2]
پیوسته تو را با ادب و عیش توصل
[END]