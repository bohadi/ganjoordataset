[START][A]
[B][M1]جام ز می دو قله کن خاص برای صبح‌دم
[M2]فرق مکن دو قبله دان جام و صفای صبح‌دم
[B][M1]بر تن چنگ بند رگ وز رگ خم گشای خون
[M2]کآتش و مشک زد به هم نافه‌گشای صبح‌دم
[B][M1]جام چو دور آسمان درده و زمین فشان
[M2]جرعه چنان که برچکد خون به قفای صبح‌دم
[B][M1]چرخ قرابهٔ تهی است پارهٔ خاک در میان
[M2]پری آن قرابه ده جرعه برای صبح‌دم
[B][M1]حلق و لب قنینه بین سرفه‌کنان و خنده زن
[M2]خنده بهار عیش دان، سرفه نوای صبح‌دم
[B][M1]ساقی اگر نه سیب تر بر سر آتش افکند
[M2]این همه بوی چون دهد می به هوای صبح‌دم
[B][M1]صورت جام و باده بین معجز دست ساقیان
[M2]ماه نو و شفق نگر نور فزای صبح‌دم
[B][M1]باده به گوش ماهیی بیش مده که در جهان
[M2]هیچ نهنگ بحرکش نیست سزای صبح‌دم
[B][M1]صبح شد از وداع شب با دم سرد و خون دل
[M2]جامه دران گرفت کوه، اینت وفای صبح‌دم
[B][M1]شمع که در عنان شب زردهٔ بش سیاه بود
[M2]از لگد براق جم، مرد بقای صبح‌دم
[B][M1]موکب صبح را فلک دید رکابدار شه
[M2]داد حلی اختران نعل بهای صبح‌دم
[B2]شاه معظم اخستان شهر گشای راستین
داد ده ظفر ستان، ملک خدای راستین
[B][M1]رطل کشان صبح را نزل و نوای تازه بین
[M2]زخمه زنان بزم را ساز و نوای تازه بین
[B][M1]رنگ بشد ز مشک شب بوی نماند لاجرم
[M2]باد برآبگون صدف غالیه‌سای تازه بین
[B][M1]بید بسوز و باده کن راوق و لعل باده را
[M2]چون دم مشک و عود تر عطر فزای تازه بین
[B][M1]سوخته بید و باده‌بین رومی و هندویی بهم
[M2]عشرت زنگیانه را برگ و نوای تازه بین
[B][M1]نافهٔ چین کلید زد صبح و کلید عیش را
[M2]بر در عده‌دار خم قفل گشای تازه بین
[B][M1]ترک سلاح پوش را زلف چو برهم اوفتد
[M2]عقل صلاح کوش را مست هوای تازه بین
[B][M1]شاهد روز کز هوا غالیه‌گون غلاله شد
[M2]شاهد توست جام می زو تو هوای تازه بین
[B][M1]نیست جهان تنگ را جای طرب که دم زنی
[M2]ز آن سوی خیمهٔ فلک خم زن و جای تازه بین
[B][M1]زیر پل فلک مجوی آب وفا ز جوی کس
[M2]بگذر از این پل کهن آب وفای تازه بین
[B][M1]لهجهٔ راوی مرا منطق طیر در زبان
[M2]بر در شاه جم نگین، تحفه دعای تازه بین
[B][M1]قلعهٔ گلستان شه قلهٔ بوقبیس دان
[M2]حصن شما خیش حرم کعبه سرای تازه بین
[B2]رستم کیقباد فر حیدر مصطفی ظفر
همره رخش و دل دلش فتح و غزای راستین
[B][M1]بر ره قول کاسه‌گر نوای نو زند
[M2]بر سر خوانچهٔ طرب مرغ صلای نو زند
[B][M1]مرغ قنینه چون زبان در دهن قدح کند
[M2]جان قدح به صد زبان لاف صفای نو زند
[B][M1]طاس چو بحر بصره بین جزر و مدش به جرعه‌ای
[M2]ساحل خاک را ز در موج عطای نو زند
[B][M1]بزم چو هشت باغ بین باده چهار جوی دان
[M2]خاصه که ساز عاشقان حور لقای نو زند
[B][M1]سنگ به لشکر افکند منهی عقل و آخرش
[M2]قاضی لشکر مغان حد جفای نو زند
[B][M1]و آن می عقل دزد هم نقب زند سرای غم
[M2]لاجرمش صفیر خوش چنگ سرای نو زند
[B][M1]چنگ بریشمین سلب کرده پلاس دامنش
[M2]چون تن زاهدان کز او بوی ریای نو زند
[B][M1]نای چو زاغ کنده پر نغز نوا چو بلبلان
[M2]زاغ که بلبلی کند طرفه نوای نو زند
[B][M1]دست رباب را مجس تیز و ضعیف و هر نفس
[M2]نبض‌شناس بر رگش نیش عنای نو زند
[B][M1]بربط اگر دم از هوا زد به زبان بی‌دهان
[M2]نی به دهان بی زبان دم ز هوای نو زند
[B][M1]چنبر دف شود فلک مطرب بزم شاه را
[M2]ماه دو تا سبو کشد زهره ستای نو زند
[B2]شاه خزر گشای را هند و خزر شرف دهد
بر پسر سبکتکین هند گشای راستین
[B][M1]جام و تنوره بین به هم باغ و سرای زندگی
[M2]ز آتش و می بهار و گل زاده برای زندگی
[B][M1]بر در درج خط قدح از افق تنوره بین
[M2]عکس دو آفتاب را نورفزای زندگی
[B][M1]حجرهٔ آهنین نگر، حقهٔ آبگینه بین
[M2]لعل در این و زر در آن، کیسه‌گشای زندگی
[B][M1]جام پری در آهن است از همه طرفه‌تر ولی
[M2]نقش پری به شیشه بین سحرنمای زندگی
[B][M1]دائرهٔ تنوره بین ریخته نقطه‌های زر
[M2]کرده چو سطح آسمان خط سرای زندگی
[B][M1]شبه سپید باز بین بر سر کوه پر طلا
[M2]باز سپید روز بین بسته قبای زندگی
[B][M1]قطره و میغ تیره بین شیره سفید و تخمه کان
[M2]عالم دردمند را کرده دوای زندگی
[B][M1]سال نو است و قرص خور خوانچهٔ ماهی افکند
[M2]وز بره خوان نو نهد بهر نوای زندگی
[B][M1]تابهٔ زر ندیده‌ای بر سر ماهی آمده
[M2]چشمهٔ خور به حوت بین وقت صفای زندگی
[B][M1]ابر چو پیل هندوان آمد و باد پیل‌بان
[M2]دیمه روس طبع را کشته به پای زندگی
[B][M1]روز یکم ز سال نو جشن سکندر دوم
[M2]خاک ز جمرهٔ سوم کرده قضای زندگی
[B2]شاه سکندر هدی، چشمهٔ خضر رای او
بی‌ظلمات چشمه بین زاده ز رای راستین
[B][M1]ای به هزار جان دلم مست وفای روی تو
[M2]خانهٔ جان به چار حد وقف هوای روی تو
[B][M1]رشتهٔ جان برون کشم هر مژه سوزنی کنم
[M2]دیده بدوزم از جهان بهر وفای روی تو
[B][M1]تا چو کبوتران مرا بام تو نقش دیده شد
[M2]کافرم ار طلب کنم کعبه به جای روی تو
[B][M1]گرچه چو پشت آینه حلقه به گوش تو شدم
[M2]آینه کردم اشک را خاص برای روی تو
[B][M1]از همه تا همه مرا نیم دل است و یک نفس
[M2]هر دو به مهر کرده‌ام بهر رضای روی تو
[B][M1]قفل به سینه برزدم کوست خزینهٔ غمت
[M2]قفل خزینه ساختم دست‌گشای روی تو
[B][M1]غمزه زنان چو بگذری سنبله موی و مه قفا
[M2]روی بتان قفا شود پیش صفای روی تو
[B][M1]چون به قفای جان دود عمر به پای روز وشب
[M2]عمر فشان همی دود جان به قفای روی تو
[B][M1]هر که نظارهٔ تو شد دست بریده می‌شود
[M2]یوسف عهدی و جهان نیم بهای روی تو
[B][M1]هستی خاقنی اگر نیست شد از تو جو به جو
[M2]بر دل او به نیم جو باد بقای روی تو
[B][M1]سمع خدایگان شود چون دهن تو گنج در
[M2]چون به زبان من رود مدح و ثنای روی تو
[B2]پانصد هجرت از جهان هیچ ملک چنو نزاد
از خلفای سلطنت تا خلفای راستین
[B][M1]نیست به پای چون منی راه هوای چون تویی
[M2]خود نرسد به هر سری تیغ جفای چون تویی
[B][M1]دل چه سگ است تا بر او قفل وفای تو زنم
[M2]کی رسد آن خرابه را قفل وفای چون تویی
[B][M1]بوسه خرانت را همه زر تر است در دهن
[M2]وان من است خشک جان بوسه بهای چون تویی
[B][M1]گر چه چراغ در دهن زر عیار دارمی
[M2]کی شودی لبم محک از کف پای چون تویی
[B][M1]گه گه اگر زکات لب بوسه دهی به بنده ده
[M2]تا به خراج ری زنم لاف عطای چون تویی
[B][M1]همچو سپند پیش تو سوزم و رقص می‌کنم
[M2]خود به فدا چنین شود مرد برای چون تویی
[B][M1]گفتی اگرچه خسته‌ای غم مخور این سخن سزد
[M2]خود به دلم گذر کند غم به بقای چون تویی
[B][M1]با همه خستگی دلم بوسه رباید از لبت
[M2]گربهٔ شیردل نگر لقمه ربای چون تویی
[B][M1]نوبهٔ خواجگی زنم بهر هوای تو مگر
[M2]نشکند از شکستگان قدر هوای چون تویی
[B][M1]بر سر خاقانی اگر دست فرو کنی سزد
[M2]کوست دلی و نیم جان روی نمای چون تویی
[B][M1]از تو به بارگاه شه لاف دو کون می‌زنم
[M2]کم ز خراج این دوده نزل گدای چون تویی
[B2]از شه عیسوی نفس عازر ملک زنده شد
معجزه را همین قدر هست گوای راستین
[B][M1]اهل نماند بر زمین، اینت بلای آسمان
[M2]خاک بر آسمان فشان هم ز جفای آسمان
[B][M1]چون پس هر هزار سال اهل دلی نیاورد
[M2]این همه جان چه می‌کند دور برای آسمان
[B][M1]ای مه مگو کآسمان اهل برون نمی‌دهد
[M2]اهل که نامد از عدم چیست خطای آسمان
[B][M1]کوه کوه می‌رسد، چون نرسد دل به دل؟
[M2]غصهٔ بی‌دلی نگر هم ز عنای آسمان
[B][M1]با همه دل شکستگی روی به آسمان کنم
[M2]آه که قبلهٔ دگر نیست ورای آسمان
[B][M1]محنت و حال ناپسند، اینت فتوح روز و شب
[M2]پلپل و چشم دردمند، اینت دوای آسمان
[B][M1]باد دریغ در دلم کشت چراغ زندگی
[M2]بوی چراغ کشته شد سوی هوای آسمان
[B][M1]بر سر پای جان کنان گردم و طالع مرا
[M2]پا و سری پدید نه چون سر و پای آسمان
[B][M1]گرچه به موئی آسمان داشته‌اند بر سرم
[M2]موی به موی دیده‌ام تعبیه‌های آسمان
[B][M1]زعم من است کآسمان سجدهٔ سگدلان کنم
[M2]زان چو دم سگان بود پشت دوتای آسمان
[B][M1]بس که قفای آسمان خوردم و یافتم ادب
[M2]تا ادب اذ السما کوفت قفای آسمان
[B][M1]جیب دریده می‌رود گرد قوارهٔ زمین
[M2]بو که رسم به محرمی زیر وطای آسمان
[B][M1]نیست فرود آسمان محرم هیچ ناله‌ای
[M2]نالهٔ خاقانی از آن رفت ورای آسمان
[B][M1]یا کند آسمان قضا عمر مرا که شد به غم
[M2]یا کنم از بقای شه دفع قضای آسمان
[B2]از گهر یزیدیان زاده علی شجاعتی
کز سر ذوالفقار او زاده قضای راستین
[B][M1]تاجور جهان چو جم تخت خدای مملکت
[M2]خاتم دیوبند او بند گشای مملکت
[B][M1]انس و پریش چون ملک زله‌ربای مائده
[M2]دام و ددش چو مورچه هدیه فزای مملکت
[B][M1]دیودلان سرکشش حامل عرش سلطنت
[M2]مرغ پران ترکشش پیک سبای مملکت
[B][M1]افسر گوهر کیان، گوهر افسر سران
[M2]خاک درش چو کیمیا بیش بهای مملکت
[B][M1]عقل که دید طلعتش حرز بر او دمید و گفت
[M2]اینت شه ملک سپه، عرش لوای مملکت
[B][M1]گفت جهانش ای ملک تو ز کیانی از کیان
[M2]گفت ز تخم آرشم نجل بقای مملکت
[B][M1]گفت به تیغش آسمان کای گهری تو کیستی
[M2]گفت من آتش اجل زهر گیای مملکت
[B][M1]گرچه به باطل اختران افسر عاجزان برند
[M2]اوست مظفری به حق خانه خدای مملکت
[B][M1]مار به ظلم اگر برد خایهٔ موش ناسزا
[M2]جان پلنگ چون برد کوست سزای مملکت
[B][M1]مشتری از پی ملک کرد سجل خط بقا
[M2]بست بنات نعش را عقد برای مملکت
[B][M1]بدر ستاره لشکر است اوج طراز آسمان
[M2]بحر نهنگ خنجر است ابر سخای مملکت
[B2]بدر چو شعری سیم بحر چو کسری دوم
دولت ظلم کاه او عدل فزای راستین
[B][M1]چون شه پیل‌تن کشد تیغ برای معرکه
[M2]غازی هند را نهد پیل به جای معرکه
[B][M1]بینی از اژدها دلان صف زدگان چو مورچه
[M2]خایهٔ مورچه شده چرخ ورای معرکه
[B][M1]تیغ نیام بفکند چون گه حشر تن کفن
[M2]راست چو صور دردمند از سر نای معرکه
[B][M1]اسب به چار صولجان گوی زمین کند هبا
[M2]طاق فلک به پا کند هم به هبای معرکه
[B][M1]بیشه ستان نیزه‌ها ایمن از آتش سنان
[M2]شیردلان ز نیزه‌ها بیشه فزای معرکه
[B][M1]قلزم تیغ‌ها زده موج به فتح باب کین
[M2]زاده ز موج تیغ‌ها صاعقه زای معرکه
[B][M1]تیغ کبود غرق خون صوفی کار آب کن
[M2]زاغ سیاه پوش را گفته صلای معرکه
[B][M1]مغز سران کدوی خشک اشک یلان زرشک تر
[M2]زین دو به تیغ چون نمک پخته ابای معرکه
[B][M1]تختهٔ خاک رزم را جذر اصم شده ظفر
[M2]خنجر شه چو هندوئی جذر گشای معرکه
[B][M1]رایت شه تذرو وش لیک عقاب حمله‌بر
[M2]پرچم شه غراب گون لیک همای معرکه
[B][M1]رشتهٔ جان دشمنان مهرهٔ پشت گردنان
[M2]چون به هم آورد کند عقد برای معرکه
[B2]حلقهٔ تن عدوی او بر سر شه ره اجل
شه چو سماک نیزه‌ور حلقه ربای راستین
[B][M1]عرش نگر به جای تخت آمده پای شاه را
[M2]کعبه نگر به قبله درساخته جای شاه را
[B][M1]جام کیان به دست شه زمزم مکیان شده
[M2]بر مکیان زکات چین گنج عطای شاه را
[B][M1]برده مهندس بقا ز آن سوی خطهٔ فلک
[M2]خندق حصن ملک را حد سرای شاه را
[B][M1]چون ز سواد شابران سوی خزر سپه کشد
[M2]روس والان نهند سر خدمت پای شاه را
[B][M1]ور به سریر بگذرد رایت شاه صاحبش
[M2]تاج و سریر خود نهد نعل بهای شاه را
[B][M1]هود هدایت است شاه اهل سریر عادیان
[M2]صرصر رستخیز دان قوت رای شاه را
[B][M1]چرخ چو باز ازرق است این شب و روز چون دو سگ
[M2]باز و سگ‌اند نامزد صید و هوای شاه را
[B][M1]مرغ که آبکی خورد سر سوی آسمان کند
[M2]گوئی اشارتی است آن بهر دعای شاه را
[B][M1]دهر شکست پشت من نیست به رویش آب شرم
[M2]ورنه چنین نداشتی مدح سرای شاه را
[B][M1]چرخ چرا به خاک زد گوهر شب چراغ من
[M2]کافسر گوهران کنم در ثنای شاه را
[B][M1]دیدهٔ شرق و غرب را بر سخنم نظر بود
[M2]آه که نیست این نظر عین رضای شاه را
[B2]دزد بیان من بود هرکه سخنوری کند
شاه سخنوران منم شاه ستای راستین
[B][M1]باد مثال را حکم قضای ایزدی
[M2]بر سر هر مثال او مهر رضای ایزدی
[B][M1]هفت فلک به خدمتش یکدل و تا ابد زده
[M2]چار ملک سه نوبتش در دو سرای ایزدی
[B][M1]رخنه ز دست هیبتش ناخن شیر آسمان
[M2]ناخن دست همتش بحر عطای ایزدی
[B][M1]باد دل جهانیان والهٔ نور طلعتش
[M2]چون نظر بهشتیان مست لقای ایزدی
[B][M1]قوت روان خسروان شمهٔ خاک درگهش
[M2]چون غذی ملائکه باد ثنای ایزدی
[B][M1]باد چو باد عیسوی گرد سم براق او
[M2]ای پی چشم درد جان شاف شفای ایزدی
[B][M1]خامهٔ مار پیکرش باد رقیب گنج دین
[M2]مهره و زهر در سرش درد و دوای ایزدی
[B][M1]کرده ضمان ازو ظفر فتح و سریر و روس را
[M2]او به فزودن ظفر شکرفزای ایزدی
[B][M1]چرخ ز خنجر زحل ساخته درع دولتش
[M2]آینه‌های درع او فر و بهای ایزدی
[B][M1]دهر ز چرخ اطلسش کرده ردای کبریا
[M2]نقش طراز آن ردا عین بقای ایزدی
[B2]شاه جهان گشای را از شب و روز آن جهان
باد هزار سال عمر، اینت دعای راستین
[A]
[B][M1]بر کوس نوای نو بردار به صبح اندر
[M2]گلگون چو شفق کاسی پیش آر به صبح اندر
[B][M1]گلبام زند کوست گلفام شود کاست
[M2]کآتش به گلاب آرد خمار به صبح اندر
[B][M1]از مصحف گردون ار پنج آیت زر کم شد
[M2]آمد پر طاووسش دیدار به صبح اندر
[B][M1]جامت به دل مصحف پنج آیت زر دارد
[M2]مصحف بنه و جامی بردار به صبح اندر
[B][M1]گر حور بریشم زن خفته است چو کرم قز
[M2]از بانگ قنینه‌اش کن بیدار به صبح اندر
[B][M1]زخمی که سه یک بودت خواهی که سه شش گردد
[M2]یک دم سه و یک می خور با یار به صبح اندر
[B][M1]در سیزده ساعت شب صد نافله کردستی
[M2]با چارده مه فرضی بگزار به صبح اندر
[B][M1]چون ساقی می‌بنمود از آب قدح شمعی
[M2]پروانه شود زآتش بیزار به صبح اندر
[B][M1]آن شمع یهودی فش بس زرد و سیه‌دل شد
[M2]اعجاز مسیحش نه در بار به صبح اندر
[B][M1]صبح ادهم گردون را مهماز به پهلو زد
[M2]پیداست ز خون اینک آثار به صبح اندر
[B][M1]آن حلق صراحی بین کز می به فواق آمد
[M2]چون سرفه‌کنان از خون بیمار به صبح اندر
[B][M1]سرچشمهٔ حیوان بین در طاس و ز عکس او
[M2]ریگ تک دریا را بشمار به صبح اندر
[B][M1]تا خوانچهٔ زر دیدی بر چرخ سیه کاسه
[M2]بی‌خوانچه سپید آید میخوار به صبح اندر
[B][M1]گر صبح رخ گردون چون خنگ بتی سازد
[M2]تو سرخ بتی از می بنگار به صبح اندر
[B][M1]جام ملک مشرق بر کوه شعاعی زد
[M2]سرمست چو دریا شد کهسار به صبح اندر
[B2]خاقان جهان داور سردار همه عالم
نعمان کیان گوهر، مختار همه عالم
[B][M1]نور از افق جامت دیدار نمود آنک
[M2]حور از تتق کاست رخسار نمود آنک
[B][M1]شنگی کن و سنگی زن بر شیشهٔ عقل ایرا
[M2]می چون پری از شیشه دیدار نمود آنک
[B][M1]آذین صبوحی را زد قبه حباب از می
[M2]هر قبه از آن دری شهوار نمود آنک
[B][M1]چون قبه کند باده گویند رسد مهمان
[M2]مهمان رسدت زهره کثار نمود آنک
[B][M1]کف چرخ زنان بر می، می رقص کنان در دل
[M2]دل خال کنان از رخ گلزار نمود آنک
[B][M1]بیاع مغان ساقی بارش گهر احمر
[M2]کز جام و خط ازرق طیار نمود آنک
[B][M1]از ریزش گاو زر شیر تن شادروان
[M2]از مشک تر آهو انبار نمود آنک
[B][M1]صبح است ترازویی کز بهر بهای می
[M2]در کفه شباهنگش دینار نمود آنک
[B][M1]گویی که خروس از می مخمور سر است ایرا
[M2]چشمش چو لب کبکان خون‌بار نمود آنک
[B][M1]مست است خروس آری از جرعهٔ شب خیزان
[M2]چون نعرهٔ کوس آید هشیار نمود آنک
[B][M1]آن مؤذن زردشتی گر سیر شد از قامت
[M2]وز حی علی کردن بیمار نمود آنک
[B][M1]ها بلبله مؤذن شد و انگشت به گوش آمد
[M2]حلقش ز صلا گفتن افگار نمود آنک
[B][M1]کشتی است قدح گویی دریاست در آن کشتی
[M2]وز موج زدن دریا کهسار نمود آنک
[B][M1]خط بر لب ساغر بین چون خط لب ساقی
[M2]کز نیل خم عیسی زنار نمود آنک
[B][M1]بوی می نوروزی در بزم شه شروان
[M2]آب گل و سیب تر بر بار نمود آنک
[B2]جمشید ملک هیئت خورشید فلک هیبت
یک هندسهٔ رایش معمار همه عالم
[B][M1]چون صبح دم از ریحان گلزار پدید آید
[M2]ریحانی گلگون را بازار پدید آید
[B][M1]رخسار فلک گوئی بود آبله پوشیده
[M2]چون آبله گم گردد رخسار پدید آید
[B][M1]بر صبح خره‌گوئی مصری است شناعت زن
[M2]کش صاع زر یوسف دربار پدید آید
[B][M1]مه چون سروی آهو بنمود کنون در پی
[M2]آهوی فلک را هم آثار پدید آید
[B][M1]آن آهوی زرین بین در شیر وطن گاهش
[M2]کورا سروی سیمین هر بار پدید آید
[B][M1]بر کرتهٔ صبح از مه چون جیب پدید آید
[M2]آن زرد قواره هم ناچار پدید آید
[B][M1]در شحنگی مشرق صبح آمد و زد داری
[M2]زودا که سر چترش ز آن دار پدید آید
[B][M1]می را به سلام آید خورشید چو طاس زر
[M2]گو طاس می و ساقی تا کار پدید آید
[B][M1]گر ز آن می شعری‌وش بر خار شعاع افتد
[M2]دهن البلسان چون گل از خار پدید آید
[B][M1]صد جان به میانجی نه یاری به میان آور
[M2]کاقبال میان بندد چون یار پدید آید
[B][M1]بیداد حریفان را تن در ده و گر ندهی
[M2]ز انصاف طلب کردن آزار پدید آید
[B][M1]مس‌های زر اندودند ایشان تو مکن ترشی
[M2]کز مس به چنین سرکه زنگار پدید آید
[B][M1]جنسی به ستم برساز از صورت ناجنسان
[M2]کاین نقش به صد دوران یکبار پدید آید
[B][M1]صد عمر گران آید جان کندن عالم را
[M2]تا زین فلکت جنسی دلدار پدید آید
[B][M1]تا کی چو هوا خس را بربودن و بررفتن
[M2]کان خس که هوا گیرد بس خوار پدید آید
[B][M1]گویی که درین خرمن دانه طلبی نه خس
[M2]خس ناطلبیده خود بسیار پدید آید
[B][M1]میزان حق و باطل رای ملک است ایرا
[M2]زر دغل و خاص در نار پدید آید
[B2]شروان شه اعظم را اقبال سزد بنده
چون بندهٔ اقبالش احرار همه عالم
[B][M1]می جام بلورین را دیدار همی پوشد
[M2]خورشید مه نو را رخسار همی پوشد
[B][M1]چون گشت سپیدی رخ از سرخی مه پنهان
[M2]گوئی که به روم اندر بلغار همی پوشد
[B][M1]می چون زر و جام او را چون کفهٔ معیار است
[M2]از سرخی رنگ زر معیار همی پوشد
[B][M1]از بوالعجبی گویی خون دل عاشق را
[M2]در گوهر اشک خود گلزار همی پوشد
[B][M1]بربط چو سخن‌چینی کز هشت زبان گوید
[M2]لیک از لغت مشکل اسرار همی پوشد
[B][M1]چنگ ارچه به بر دارد پیراهن ابریشم
[M2]رانین پلاسین هم بسیار همی پوشد
[B][M1]نایست سیه زاغی خوش نغمه‌تر از بلبل
[M2]کاندر دهن کبکی منقار همی پوشد
[B][M1]نالید رباب ایرا کازرده شد از زخمه
[M2]لیک از خوشی زخمه آزار همی پوشد
[B][M1]دف تا به شکارستان شاد است ز باز و سگ
[M2]غم ز آن چو تذروان سر در خار همی پوشد
[B][M1]سرد است هوا هردم پیش آرمی و آتش
[M2]چون اشک دل عاشق کز یار همی پوشد
[B][M1]از حجرهٔ سنگ آمد در جلوه عروس رز
[M2]در حجلهٔ آهن شد، گلنار همی پوشد
[B][M1]او رومی و با هندو چون کرد زناشوئی
[M2]رومی شود آن هندو دیدار همی پوشد
[B][M1]از خانه به روزن شد بر بام چو سر بر زد
[M2]گویی که عذار رز دیوار همی پوشد
[B][M1]بر باغ قلم درکش وان کوره پر آتش کن
[M2]چون پیرهن از کاغذ کهسار همی پوشد
[B][M1]تا زورقی زرین گم شد ز سر گلبن
[M2]کوه از قصب مصری دستار همی پوشد
[B][M1]اینک به بقای شه خورشید به ماهی شد
[M2]زو هر درم ماهی دینار همی پوشد
[B2]رایش که فلک سنجد در حکم جهان‌داری
مانند محک آمد معیار همه عالم
[B][M1]دل عاشق خاص آمد ز اغیار نیندیشد
[M2]زری که خلاص آمد از نار نیندیشد
[B][M1]دل مرغ سرانداز است از دام نپرهیزد
[M2]آری دل گنج اندیش از مار نیندیشد
[B][M1]عیار دلی دارم بر تیغ نهاده سر
[M2]کز هیچ سر تیغی عیار نیندیشند
[B][M1]دل کم نکند در کار از دیودلی زیرا
[M2]مزدور سلیمان است از کار نیندیشد
[B][M1]گر کوه غمان بارد بر دل بکشد بارش
[M2]کو بختی سرمست است از بار نیندیشد
[B][M1]عشق این دل مسکین را گر خار نهد گو نه
[M2]دل گور غریبان است از خار نیندیشد
[B][M1]دلدار که خون ریزد یک موی نیازارد
[M2]دل نیز به یک مویش آزار نیندیشد
[B][M1]عشق ار بکشد یک ره صد بار کند زنده
[M2]هان تا دل ازین کشتن زنهار نیندیشد
[B][M1]دل همه به کله داری بر عشق سراندازد
[M2]یعنی که چو سر گم شد دستار نیندیشد
[B][M1]پار این دل خاکی را بردند به دست خون
[M2]امسال همان خواهد وز پار نیندیشد
[B][M1]هر بار دل از طالع کی زخم سه شش یابد
[M2]کاین نقش به صد دوران یک بار نیندیشد
[B][M1]آن را که ز چشم و دل طوفان دو به دو خیزد
[M2]از برق غمان یک یک بسیار نیندیشد
[B][M1]خاقانی اگر عمری بر یار فشاند جان
[M2]در خواب خیالش را دیدار نیندیشد
[B][M1]هست آفت بی‌یاری جایی که از این آفت
[M2]اندر دو جهان یکسر کس یار نیندیشد
[B][M1]جان در کنف شاه است از حادثه نهراسد
[M2]عیسی ز بر چرخ است از دار نیندیشد
[B2]کیخسرو گوهر بخش از گوهر کیخسرو
کز جام خرد دیده است اسرار همه عالم
[B][M1]عیارهٔ آفاق است این یار که من دارم
[M2]بازیچهٔ ایام است این کار که من دارم
[B][M1]زنجیر همی برم تعویذ همی سوزم
[M2]دیوانه چنین خواهد این یار که من دارم
[B][M1]صرف دو لبش سازم دین و دل و زر و سر
[M2]کآخر به سه بوس ارزد این چار که من دارم
[B][M1]شد رشتهٔ جان من یک تار مگر روزی
[M2]در عقد به کار آیدش این تار که من دارم
[B][M1]تا کی ز خطر ترسد این جان که مرا مانده است
[M2]چند از رصد اندیشد این بار که من دارم
[B][M1]هر خار به باغ اندر دارد رطبی یا گل
[M2]نه گل نه رطب دارد این خار که من دارم
[B][M1]چند آب مژه ریزم بر نار دل سوزان
[M2]کز دجله نخواهد مرد این نار که من دارم
[B][M1]با این همه از عالم عار است مرا والله
[M2]یاران مرا فخر است این عار که من دارم
[B][M1]میدان سخن نو نو هر بار یکی دارد
[M2]من گوی به سر بردم این بار که من دارم
[B][M1]مار است مرا خامه هم مهره و هم زهرش
[M2]بر گنج هنر وقف است این مار که من دارم
[B][M1]بر مذهب خاقانی دارم ز جهان گنجی
[M2]گر گنج ابد خواهی این دار که من دارم
[B][M1]گر پرده براندازی و در دیر مغان آیی
[M2]از حبل متین بینی زنار که من دارم
[B][M1]چون خواجه نخواهد راند از هستی زر کامی
[M2]آن گنج که او دارد انگار که من دارم
[B][M1]چون فایدهٔ سلطانی نانی بود از ملکت
[M2]آن ملکت یک هفته پندار که من دارم
[B][M1]ادرار همه کس نان ادرار من آمد جان
[M2]از شاه جهان است این ادرار که من دارم
[B2]تاج گهر آرش کز یک گهر تاجش
هفت اختر گردون زاد انوار همه عالم
[B][M1]شاهی که خلایق را تیمار کشد عدلش
[M2]گرد نقط عالم پرگار کشد عدلش
[B][M1]چون وصل و زر از جان‌ها اندوه برد یارش
[M2]چون عشق و می از دلها اسرار کشد عدلش
[B][M1]شاپور ذوالا کتاف است اکناف هدایت را
[M2]مانی ضلالت را بر دار کشد عدلش
[B][M1]یاجوج ستم گم شد زان پیش که اسکندر
[M2]هم ز آهن تیغ او دیوار کشد عدلش
[B][M1]گل زآتش ظالم خو نالید به درگاهش
[M2]از کین گل آتش را بر خار کشد عدلش
[B][M1]چون ابر همی گرید دریا ز سخای او
[M2]کان می‌کشد از دریا کز نار کشد عدلش
[B][M1]جودش چو کند غارت دریای یتیم آور
[M2]آخر نه یتیمان را تیمار کشد عدلش
[B][M1]از خانهٔ مار آید زنبور عسل بیرون
[M2]گر یک رقم همت بر مار کشد عدلش
[B][M1]از آهن اگر عدلش آتش‌زنه‌ای سازد
[M2]از سنگ به جای تف دینار کشد عدلش
[B][M1]سنگی که کشد آهن سوزن نکشد ز آنسان
[M2]کز خاک سوی دوزخ اشرار کشد عدلش
[B][M1]خورشید نم از دریا بالا نکشد چونان
[M2]کز خلد سوی شروان انوار کشد عدلش
[B][M1]رایض شود اقبالش بر ابلق روز و شب
[M2]چون رام شد این ابلق در بار کشد عدلش
[B][M1]بر هر زمی ملکت کو تخم بقا کارد
[M2]گاو فلک ار خواهد در کار کشد عدلش
[B][M1]گر عالم روی وش زنگی شغب است او را
[M2]داغ حبشی بر رخ نهمار کشد عدلش
[B][M1]زنجیر فلک گردد حبل‌الله مظلومان
[M2]کز قاف به قاف از دین یک تار کشد عدلش
[B2]درگاه جلال الدین تا مرکز عدل آمد
از عدل چو مسطر شد پرگار همه عالم
[B][M1]ای تازه با علامت آثار جهان‌داری
[M2]وی تیز به ایامت بازار جهان‌داری
[B][M1]از گوهر بهرامی بهرام اسد زهره
[M2]وز نسبت سالاری سالار جهان‌داری
[B][M1]روی ز می از رفعت چون پشت فلک کردی
[M2]چون قطب فرو بردی مسمار جهان‌داری
[B][M1]صف بسته غلامانت بگشاده جهان لیکن
[M2]صف ملکان پیشت انصار جهان‌داری
[B][M1]چون آینه گون خنجر در شانهٔ دست آری
[M2]از نور مصور بین رخسار جهان‌داری
[B][M1]نشگفت گر از فردوس ادریس فرود آید
[M2]تا درس کند پیشت اخبار جهان‌داری
[B][M1]گر ایلدگز ایران را تسلیم به سلطان کرد
[M2]آن روز که بیرون رفت از کار جهان‌داری
[B][M1]سلطان به بقای تو بسپرد ممالک را
[M2]چون دید که تنگ آمد پرگار جهان‌داری
[B][M1]شادا که منوچهر است اندر کنف رضوان
[M2]کو چون تو خلف دارد غم‌خوار جهان‌داری
[B][M1]تیغت که مطرا کرد این عالم خلقان را
[M2]خورشید لقب دادش قصار جهان‌داری
[B][M1]گرچه سیر آموزند اهل هدی از مهدی
[M2]مهدی ز تو آموزد اسرار جهان‌داری
[B][M1]قدر تو جهان رد کرد از ننگ جهان‌گیران
[M2]وافزود هم از نامت مقدار جهان‌داری
[B][M1]رایت که فلک سنجد با عدل موافق به
[M2]کز عدل جهان دارد معیار جهان‌داری
[B][M1]از عدل جهان‌داران کردار بجا ماند
[M2]پس داد و نکوئی به کردار جهان‌داری
[B][M1]هفتم فلک ایوانت و ایوان فلک قصرت
[M2]ای داده به تو نصرت معمار جهان‌داری
[B][M1]چون سبزهٔ عدل آمد باران کرم باید
[M2]کز عدل و کرم ماند آثار جهان‌داری
[B2]تا هشت بهشت آمد یک مائدهٔ عدلت
شد مائدهٔ سالارت سالار همه عالم
[B][M1]فهرست مکارم باد اخبار تو عالم را
[M2]تاریخ معالی باد آثار تو عالم را
[B][M1]چون نور نخستین شد توقیع تو ملکت را
[M2]چون صور پسین بادا گفتار تو عالم را
[B][M1]فعل دم عیسی گشت انفاس تو امت را
[M2]نور دل یحیی باد اسرار تو عالم را
[B][M1]بر سکهٔ دین نامت چون نام تو بر سکه
[M2]نقش الحجری بادا کردار تو عالم را
[B][M1]هشتم فلک ایوانت و گلزار ارم قصرت
[M2]فردوس نهم بادا گلزار تو عالم را
[B][M1]باد از سر پیکانت سفته دل بدخواهان
[M2]وز نام نکو سفته دربار تو عالم را
[B][M1]باد آتش شمشیرت داغ دل سگ فعلان
[M2]بس داغ سگان کرده سگدار تو عالم را
[B][M1]تیغ تو خزر گیرد و در بند گشاید هم
[M2]زین فتح مبشر باد اخبار تو عالم را
[B][M1]سر خیل شیاطین شد پی کور ز پیکانت
[M2]باد از پی کار دین پیکار تو عالم را
[B][M1]شیطان شکند آدم و دجال کشد مهدی
[M2]چون آدم و مهدی باد انصار تو عالم را
[B][M1]باد آب کفت زمزم خاک در تو کعبه
[M2]رکن و حجرالاسود دیوار تو عالم را
[B][M1]تا هست ملایک را عرش آینهٔ نوری
[M2]باد آینهٔ عرشی رخسار تو عالم را
[B][M1]کار تو به عون الله از عین کمال ایمن
[M2]مهر ابدی بادا بر کار تو عالم را
[B][M1]سلطان فلک لرزان از بیم اذالشمس است
[M2]آرام دهاد آن روز انوار تو عالم را
[B][M1]باد آیت پیروزی در شانت شباروزی
[M2]فرخنده به نوروزی دیدار تو عالم را
[B2]نعل سم شبرنگت تاج سر جباران
حافظ سر و تاجت را جبار همه عالم
[A]
[B][M1]لاف از دم عاشقان زند صبح
[M2]بی‌دل دم سرد از آن زند صبح
[B][M1]چون شعلهٔ آه بی‌دلان نقب
[M2]در گنبد جان ستان زند صبح
[B][M1]بازیچهٔ روزگار بیند
[M2]بس خنده که بر جهان زند صبح
[B][M1]صبح ارنه مرید آفتاب است
[M2]چون آه مریدسان زند صبح
[B][M1]گر عاشق شاه اختران نیست
[M2]پس چون دم صبح جان فشان زند صبح
[B][M1]چون شاهد و شاه بیند از دور
[M2]خنده ز میان جان زند صبح
[B][M1]شاهد پس پرده دارد اینک
[M2]شاید که دم از نهان زند صبح
[B][M1]آن یک دو نفس که دارد از عمر
[M2]با شاهد رایگان زند صبح
[B][M1]بس بی‌خبر است ز اندکی عمر
[M2]ز آن خندهٔ غافلان زند صبح
[B][M1]معشوق من است صبح اگر نی
[M2]چون خندهٔ بی‌دهان زند صبح
[B][M1]چون نافهٔ مشک شب بسوزد
[M2]بس عطسه که آن زمان زند صبح
[B][M1]خوش خوش چو یهود پارهٔ زرد
[M2]بر ازرق آسمان زند صبح
[B][M1]وز زیور اختران به نوروز
[M2]تاج قزل ارسلان زند صبح
[B2]دارای جهان، جهان دولت
بل داور جان و جان دولت
[B][M1]صبح آتشی از نهان برآورد
[M2]راز دل آسمان برآورد
[B][M1]آن مؤذن سرخ چشم سرمست
[M2]قامت به سر زبان برآورد
[B][M1]امروز به که عمود زد صبح
[M2]پس خنجر زرفشان برآورد
[B][M1]جائی که عمود و خنجر آمد
[M2]آنجا چه نفس توان برآورد
[B][M1]آن کیست که بی‌میانجی صبح
[M2]دست طرب از میان برآورد
[B][M1]کاس می و قول کاسه‌گر خواه
[M2]چون کوس پگه فغان برآورد
[B][M1]بربط که به طفل خفته ماند
[M2]بانگ از بر دایگان برآورد
[B][M1]وز چوب زدن رباب فریاد
[M2]چون کودک عشر خوان برآورد
[B][M1]چنگ است پلاس پوش پیری
[M2]سینه سوی کتف از آن برآورد
[B][M1]دف کز تن آهوان سلب داشت
[M2]آواز گوزن سان برآورد
[B][M1]نای است گلو فشرده پس چیست
[M2]کز سرفه قنینه جان برآورد
[B][M1]از بس که ره دهان گرفته است
[M2]بانگ از ره دیدگان برآورد
[B][M1]چون شاه حبش دم تظلم
[M2]پیش قزل ارسلان برآورد
[B2]سلطان کرم مظفر الدین
در جسم ظفر روان دولت
[B][M1]ساغر گوهر از دهان فرو ریخت
[M2]ساقی شکر از زبان فرو ریخت
[B][M1]در جام صدف دو بحر دارد
[M2]یک دجله به جرعه دان فرو ریخت
[B][M1]چون خون سیاوشان صراحی
[M2]خوناب دل از دهان فرو ریخت
[B][M1]در کین سیاوش ارغنون زن
[M2]آن زخمهٔ درفشان فرو ریخت
[B][M1]گوئی سر زخمه شاخ طوبی است
[M2]کو میوهٔ جان چنان فرو ریخت
[B][M1]یا مریم نخل خشک بفشاند
[M2]خرمای تر از میان فرو ریخت
[B][M1]چون عاشق بوسه زن لب خم
[M2]در حلق قنینه جان فرو ریخت
[B][M1]هر جان که ز خم ستد قنینه
[M2]در باطیه جان کنان فرو ریخت
[B][M1]نالان چو کبوتری که از حلق
[M2]خون در لب بچگان فرو ریخت
[B][M1]گوئی که مسیح مرغ جان ساخت
[M2]وز دم ببرش روان فرو ریخت
[B][M1]سرخاب رخ فلک ده از می
[M2]گو آبله از رخان فرو ریخت
[B][M1]از جرعه زمین چو آسمان کن
[M2]چون گوهر آسمان فرو ریخت
[B][M1]صبح از نم ژاله اشک داود
[M2]بر مرغ زبور خوان فرو ریخت
[B][M1]در دری ابر خاطر من
[M2]پیش قزل ارسلان فرو ریخت
[B2]اسکندر نامجوی گیتی
کیخسرو کامران دولت
[B][M1]تاج گهر آسمان برانداخت
[M2]زرین صدف از نهان برانداخت
[B][M1]روز آمد و کعبتین بی‌نقش
[M2]زان رقعهٔ اختران برانداخت
[B][M1]تا یافت محک شب از سپیدی
[M2]صراف فلک دکان برانداخت
[B][M1]گوئی خم صرع‌دار شد چرخ
[M2]کان زرد کف از دهان برانداخت
[B][M1]افعی زمردین بپیچید
[M2]مهره به سر زبان برانداخت
[B][M1]سرد است هوا هنوز خورشید
[M2]بر کوه دواج از آن برانداخت
[B][M1]اینک ز تنوره لشکر جن
[M2]بر لشکر دیو جان برانداخت
[B][M1]گوئی شرری که جست از انگشت
[M2]هندو به هوا سنان برانداخت
[B][M1]مریخ چو با زحل درآمیخت
[M2]پروین سهیل‌سان برانداخت
[B][M1]طاوس غراب‌خوار هر دم
[M2]گاورس ز چینه‌دان برانداخت
[B][M1]در خرگه دوخت روبه سرخ
[M2]چون سوزن بی‌کران برانداخت
[B][M1]گوئی که دوباره تیر خونین
[M2]نمردود به آسمان برانداخت
[B][M1]یا تاج زر از سر شه زنگ
[M2]تیغ قزل ارسلان برانداخت
[B2]تاج سر و گوهر سلاطین
بل گوهر تاج از آن دولت
[B][M1]مجلس به دو گلستان بر افروز
[M2]دیده به دو دلستان برافروز
[B][M1]یک شب به دو آفتاب بگذار
[M2]یک دل به دو عشق دان برافروز
[B][M1]ساقی دو طلب قدح دو بستان
[M2]بزم دل ازین و آن برافروز
[B][M1]از لالهٔ آن و سوسن این
[M2]در سینه دو بوستان برافروز
[B][M1]هست از حجر و شجر دو آتش
[M2]زان دیده وز آن رخان برافروز
[B][M1]در سوختهٔ شب از دو آتش
[M2]یک شعله زن و جهان برافروز
[B][M1]چون صبح و شفق دو جام درخواه
[M2]شب چون دل عاشقان برافروز
[B][M1]بر روی دو مه که چون دوصبحند
[M2]تا وقت دو صبح جان برافروز
[B][M1]با چار لب و دو شاهد از می
[M2]سه یک بخور و روان برافروز
[B][M1]خاشاک دو رنگ روز و شب را
[M2]آتش زن و در زمان برافروز
[B][M1]چون روز رسد دو روزن چشم
[M2]ز آن خوانچهٔ زرفشان برافروز
[B][M1]خوانچه کن و از دومی زمین را
[M2]چون خوانچهٔ آسمان برافروز
[B][M1]دل عود کن و دو دیده مجمر
[M2]پیش قزل ارسلان برافروز
[B2]سردار ملوک هفت اقلیم
روئین‌تن هفت‌خوان دولت
[B][M1]راز زمی آسمان برافکند
[M2]بنیاد دی از جهان برافکند
[B][M1]نوروز دو اسبه یک سواری است
[M2]کسیب به مهرگان برافکند
[B][M1]از پشت سیاه زین فرو کرد
[M2]بر زردهٔ کامران برافکند
[B][M1]سلطان یک اسبه سایهٔ چتر
[M2]بر ماهی آسمان برافکند
[B][M1]ماهی چو صدف گرش فرو خورد
[M2]چون یونسش از دهان برافکند
[B][M1]پرواز گرفت روز و بر شب
[M2]تب‌های دق از نهان برافکند
[B][M1]چون روز کشید دهرهٔ عدل
[M2]شب زهرهٔ خون‌فشان برافکند
[B][M1]گوئی صف آقسنقر آواز
[M2]بر خیل قراطغان برافکند
[B][M1]ابر آمد و چون گوزن نالید
[M2]بر کوه لعاب از آن برافکند
[B][M1]گرچه کفن سپید یک چند
[M2]بر سبزهٔ مرده‌سان برافکند
[B][M1]باد آن کفن سپید برداشت
[M2]بس سندس و پرنیان برافکند
[B][M1]بر چادر کوه گازر آسا
[M2]از داغ سیه نشان برافکند
[B][M1]بر کتف جهان ردای نوروز
[M2]فر قزل ارسلان برافکند
[B2]چون حیدر خانه‌دار اسلام
شاهنشه خاندان دولت
[B][M1]یک اهل دل از جهان ندیدم
[M2]دل کو؟ که ز دل نشان ندیدم
[B][M1]چند از دل و دل که در دو عالم
[M2]یک دلدل دل روان ندیدم
[B][M1]صد قافلهٔ وفا فرو شد
[M2]یک منقطع از میان ندیدم
[B][M1]سر نامهٔ روزگار خواندم
[M2]عنوان وفا بر آن ندیدم
[B][M1]بیداد به دشمنان نکردم
[M2]و انصاف ز دوستان ندیدم
[B][M1]چون طفل که هشت ماهه زاید
[M2]می بگذرم و جهان ندیدم
[B][M1]صد روزه به درد دل گرفتم
[M2]عیدی به مراد جان ندیدم
[B][M1]از خشمگنی کز آسمانم
[M2]ماه نو از آسمان ندیدم
[B][M1]چون سگ به زبان جراحت خویش
[M2]می‌شویم و مهربان ندیدم
[B][M1]هرچند جراحت از زبان است
[M2]مرهم به جز از زبان ندیدم
[B][M1]چون عیسی فارغم که با خود
[M2]جز سوزن سوزیان ندیدم
[B][M1]چون سوزن اگر شکسته گشتم
[M2]جز چشم وسری زیان ندیدم
[B][M1]از دام دورنگی زمانه
[M2]خاقانی را امان ندیدم
[B][M1]عادل‌تر خسروان عالم
[M2]الا قزل ارسلان ندیدم
[B2]چون عدل سپاهدار اسلام
چون عقل نگاهبان دولت
[B][M1]از عشوهٔ آسمان مرا بس
[M2]وز چاشنی جهان مرا بس
[B][M1]آن پرده و این خیال بازی است
[M2]از زحمت این و آن مرا بس
[B][M1]زین ابلق روزگار دیدن
[M2]بر آخور آسمان مرا بس
[B][M1]در دخمهٔ چرخ مردگانند
[M2]زین جادوی دخمه‌بان مرا بس
[B][M1]بر بی‌نمکی خوان گیتی
[M2]این چشم نمک‌فشان مرا بس
[B][M1]دل ندهد و جان ستاند ایام
[M2]زین ده دل و جان‌ستان مرا بس
[B][M1]موقوف روانم و روان هیچ
[M2]زین هودج ناروان مرا بس
[B][M1]بیم سرم از سر زبان است
[M2]این درد سر زبان مرا بس
[B][M1]تا درد سرم فرو نشاند
[M2]این اشک گلاب سان مرا بس
[B][M1]رنجور نفاق دوستانم
[M2]ز آمیزش دوستان مرا بس
[B][M1]با صورت خلوه، جلوه کردم
[M2]این شاهد غم نشان مرا بس
[B][M1]خاقانی را سخن همین است
[M2]کز گفتن جان و جان مرا بس
[B][M1]چرخ ار ندهد قصاص خونم
[M2]عدل قزل ارسلان مرا بس
[B2]جمشید زمانه شاه مغرب
اقطاع ده جهان دولت
[B][M1]ای دل به نوای جان چه باشی
[M2]بی‌برگ و نوا نوان چه باشی
[B][M1]تاری است روان گسسته ده‌جای
[M2]چندین به غم روان چه باشی
[B][M1]لوح ازل و ابد فرو خوان
[M2]بنگر که تو زین و آن چه باشی
[B][M1]آینده و رفته را نگه کن
[M2]بشمر که تو در میان چه باشی
[B][M1]بر خوان فلک جز این دو نان نیست
[M2]آتش خور این دو نان چه باشی
[B][M1]جز آتش خور گرت خورش نیست
[M2]در مطبخ آسمان چه باشی
[B][M1]روئین دژت ار گشادنی نیست
[M2]در محنت هفت‌خوان چه باشی
[B][M1]با عبرت گورخانهٔ جان
[M2]در عشرت گورخان چه باشی
[B][M1]با این همهٔ کرهٔ جهانی
[M2]جز در رمهٔ جهان چه باشی
[B][M1]تقویم مهین حکم شش روز
[M2]امروز تویی نهان چه باشی
[B][M1]هر سال چو پنج روز تقویم
[M2]گم بودهٔ بی‌نشان چه باشی
[B][M1]از کیسهٔ سال و مه چو آن پنج
[M2]دزدیدهٔ رایگان چه باشی
[B][M1]خاقانی عاریه است عمرت
[M2]از عاریه شادمان چه باشی
[B][M1]گردانهٔ لطف خواهی الا
[M2]مرغ قزل ارسلان چه باشی
[B2]استاد سرای اوست تقدیر
استاده بر آستان دولت
[B][M1]عزمش گره گمان گشاید
[M2]حزمش رصد زمان گشاید
[B][M1]با قوت عزم او عجب نیست
[M2]گر چنبر آسمان گشاید
[B][M1]هر عقدهٔ جوز هرکه مه راست
[M2]رمحش به سر سنان گشاید
[B][M1]بند دم کژدم فلک را
[M2]زان نیزهٔ مارسان گشاید
[B][M1]خضر الهامی که چون سکندر
[M2]لشکر کشد و جهان گشاید
[B][M1]وز خاک سکندر و پی خضر
[M2]صد چشمه به امتحان گشاید
[B][M1]دریا چو نمک ببندد از سهم
[M2]چون لشکر شاه ران گشاید
[B][M1]وز بس دم دی مهی عدو را
[M2]بز چهره نمک‌ستان گشاید
[B][M1]رانده است منجم قدر حکم
[M2]کفاق شه کیان گشاید
[B][M1]حصنی است فلک دوازده برج
[M2]کاقبال خدایگان گشاید
[B][M1]هر عقده که روزگار بندد
[M2]دست شه کامران گشاید
[B][M1]وز گرد مصاف روی نصرت
[M2]شاهنشه شه‌نشان گشاید
[B][M1]یعنی که نقاب شهربانو
[M2]فاروق عجم‌ستان گشاید
[B][M1]ابخاز که هست ششدر کفر
[M2]گرزش به یکی زمان گشاید
[B][M1]روئین دژ روس را علی روس
[M2]تیغ قزل ارسلان گشاید
[B2]چرخ است کبودهٔ به داغش
افشرده به زیر ران دولت
[B][M1]سندان به سنان چنان شکافد
[M2]چون صور که آسمان شکافد
[B][M1]گر تخت کیان زند به توران
[M2]جیحون به سر بنان شکافد
[B][M1]دیدی که شکاف مصطفی ماه
[M2]او خورشید آنچنان شکافد
[B][M1]گر نیل روان شکافت موسی
[M2]او دریای دمان شکافد
[B][M1]چون خنجر زهرگون کشد شاه
[M2]بس زهره که آن زمان شکافد
[B][M1]چون تیغ زند سر پلنگان
[M2]همچون سم آهوان شکافد
[B][M1]بس سینه که چون زبان افعی
[M2]زان تیغ نهنگ‌سان شکافد
[B][M1]شمشیر دو قطعتش به یک زخم
[M2]پهلوی سه پهلوان شکافد
[B][M1]گر تیغ علی شکافت فرقی
[M2]او البرز از سنان شکافد
[B][M1]چاکر به ثنا زبان کند موی
[M2]تا موی به امتحان شکافد
[B][M1]بکران بهشت جعد سازند
[M2]زان موی که این زبان شکافد
[B][M1]آه از دل پر زنم چو پسته
[M2]کز پری دل دهان شکافد
[B][M1]دریای سخن منم اگرچه
[M2]هرکس صدف بیان شکافد
[B2]امروز منم زبان عالم
تیغ تو شها زبان دولت
[B][M1]بی‌حکم تو آسمان نجنبد
[M2]بر اسب قضا عنان نجنبد
[B][M1]از گوشهٔ چار بالش تو
[M2]اقبال به سالیان نجنبد
[B][M1]مسجود زمین و آسمان است
[M2]تخت تو که از مکان نجنبد
[B][M1]یعنی که به عرش و کعبه ماند
[M2]چون کعبه و عرش از آن نجنبد
[B][M1]بی‌عزم تو رایض فلک را
[M2]رگ در تن مرکبان نجنبد
[B][M1]مهماز ز پای عزم بگشای
[M2]تا ابلق آسمان نجنبد
[B][M1]عدل تو اساس شد جهان را
[M2]تا مسمار جهان نجنبد
[B][M1]لنگی است صلاح پای لنگر
[M2]تا کشتی سر گران نجنبد
[B][M1]چون حیدر ذوالفقار برکش
[M2]تا چرخ جهودسان نجنبد
[B][M1]افیون لب فتنه را چنان ده
[M2]کز خواب به امتحان نجنبد
[B][M1]از خرمگس زمانه فریاد
[M2]کز مروحهٔ زمان نجنبد
[B][M1]لال است عدوت گرچه اه گفت
[M2]کز گفتن اه زبان نجنبد
[B][M1]بی‌مدحت تو کلید گفتار
[M2]اندر غلق دهان نجنبد
[B2]پیشت کند آسمان زمین بوس
کای درگهت آسمان دولت
[B][M1]چتر ظفرت نهان مبینام
[M2]بی‌رایت تو جهان مبینام
[B][M1]پرواز همای بختت الا
[M2]بر کرکس آسمان مبینام
[B][M1]ماوی گه جیفهٔ حسودت
[M2]جز سینهٔ کرکسان مبینام
[B][M1]در سرسام حسد عدو را
[M2]دردی است که نضج آن مبینام
[B][M1]چون شمع و قلم به صورت او را
[M2]جز زرد و سیه زبان مبینام
[B][M1]بر منشور کمال طغرا
[M2]الا قزل ارسلان مبینام
[B][M1]بی‌جلوهٔ سکهٔ قبولت
[M2]یک نقد هنر روان مبینام
[B][M1]بر سکهٔ ملک و خاتم دین
[M2]جز نام تو جاودان مبینام
[B][M1]بر قلهٔ نه حصار مینا
[M2]جز قدر تو دیدبان مبینام
[B][M1]همچون هرمان حصار عمرت
[M2]محتاج به پاسبان مبینام
[B][M1]بر ملکت مصر و قاهره هم
[M2]جز قهر تو قهرمان مبینام
[B][M1]زین دزد صفیر زن که چرخ است
[M2]نقبیت به باغ جان مبینام
[B][M1]بی‌مدحت تو به باغ دانش
[M2]یک مرغ صفیرخوان مبینام
[B][M1]صدر تو که کعبهٔ معالی است
[M2]جز قبلهٔ انس و جان مبینام
[B][M1]تا دیدهٔ خصم را بدوزی
[M2]جز تیز تو در کمان مبینام
[B2]لطف ازلیت پاسبان باد
شمشیر تو پاسبان دولت
[A]
[B][M1]آن نه روی است آنکه آشوب جهان است آنچنان
[M2]و آن نه زلف است آنکه دست آویز جان است آنچنان
[B][M1]زلف او زنجیر گردون است و بیدادی کند
[M2]گرچه او از بهر انصاف جهان است آنچنان
[B][M1]راست خواهی با من از هستی نشانی مانده نیست
[M2]در غم آن لب که هست و بی‌نشان است آنچنان
[B][M1]گرنه رازم آفتاب است از چه پیدا شد چنین
[M2]ورنه وصلش کیمیا شد چون نهان است آنچنان
[B][M1]جان بر او پاشم که تا جان با من است او بی‌من است
[M2]و این چنین بهتر زیم کالحق زیان است آنچنان
[B][M1]گفتمش در صدر وصلم جای کن، گفت ای سلیم
[M2]جسته‌ام جائی سزایت آستان است آنچنان
[B][M1]بر در من بگذرد بیند مرا در خاک و خون
[M2]با رقیب از طنز گوید کاین فلان است آنچنان
[B][M1]او کند دعوی که خون و مال خاقانی مراست
[M2]من کنم اقرار و گویم کانچنان است آنچنان
[B][M1]عشق او را مرد صاحب درد باید شک مکن
[M2]کاندر این آخر زمان صدر زمان است آنچنان
[B2]حجة الحق عالم مطلق وحید الدین که هست
ملجا جان من و صدر من و استاد من
[B][M1]یارب اندر چشم خونریزش چه خواب است آن همه
[M2]در سر زلف دلاویزش چه تاب است آن همه
[B][M1]در دو لعلش آب و اندر جزع نه آخر بگوی
[M2]کاین چه بی‌آبی است چندین و آن چه آب است آن همه
[B][M1]خون خلقی ریخت وانگه سرخیی بر دامنش
[M2]آن رنگ پروز است آن خون ناب است آن همه
[B][M1]چشم مستش را کباب است آرزو زین روی را
[M2]قصد دلها می‌کند یعنی کباب است آن همه
[B][M1]شحنهٔ وصلش خراج از عالم جان برگرفت
[M2]جای دیگر شد که می‌داند خراب است آن همه
[B][M1]گه بسوزد گه بسازد، الغیاث ای قوم از آنک
[M2]خوی مردم نیست، خوی آفتاب است آن همه
[B][M1]تشنهٔ وصلم مرا آن وعده‌های کژ که داد
[M2]کی کند سیری که می‌دانم سراب است آن همه
[B][M1]کاشکی رنجه شدی باری بدیدی کز غمش
[M2]در دل تاریک خاقانی چه تاب است آن همه
[B][M1]از حیاتش گر فروغی یا نسیمی مانده هست
[M2]از ثنای صاحب مالک رقاب است آن همه
[B2]صاحب و مالک رقاب دودهٔ آزادگان
کستان بوس در او شد دل آزاد من
[B][M1]سرکشان از عشق تو در خاک و خون دامن کشند
[M2]من کیم در کوی عشقت کاین رقم بر من کشند
[B][M1]گر به جان فرمان دهی فرمانت را گردن نهم
[M2]پیش تو گر تو توی گردن کشان گردن کشند
[B][M1]غمزگانت قصد کین دارند وز من در غمت
[M2]سایه‌ای مانده است مگر این کین ز پیراهن کشند
[B][M1]آه من چندان فروزان شد که کوران نیم شب
[M2]از فروغ سوز آهم رشته در سوزن کشند
[B][M1]دیدهٔ من شد سپید از هجر و دل تاریک ماند
[M2]خانه‌ها تاری شود چون پرده بر روزن کشند
[B][M1]با خسان درساختی تا بر در و در بزم تو
[M2]من غم هجران کشم و ایشان می روشن کشند
[B][M1]نیکویی کن رسم بدعهدان رها کن کز جفا
[M2]درد زی عاشق دهند و صاف با دشمن کشند
[B][M1]هر زمان در کوی تو خاقانی آسا عالمی
[M2]آستین بر جان فشانند و کفن در تن کشند
[B][M1]وز پی آن تا ز دیو آزشان باشد امان
[M2]خط افسون مدیح صدر پیرامن کشند
[B2]نایب ادریس عثمان عمر کز فر او
حل و عقد عیسوی دارد حیات آباد من
[B][M1]دیده خون افشان و لب آتش‌فشان است از غمت
[M2]والحق ار انصاف خواهی جان آن است از غمت
[B][M1]تا غمت را بر دل من نامزد کرد آسمان
[M2]حصن صبرم هر شبی بام آسمان است از غمت
[B][M1]هر زمان گوئی ز عشق من به جان پرداختی
[M2]این سخن باشد مرا پروای جان است از غمت
[B][M1]از گلستان رخت باری مرا گر هیچ نیست
[M2]مرغزار چشم من پر ارغوان است از غمت
[B][M1]زعفران شادی فزاید وین بتر کاندوه من
[M2]دور از آن رخ زین رخ چون زعفران است از غمت
[B][M1]محنت اندر سینهٔ من ره ندانستی کنون
[M2]شاهراه سینهٔ من ناردان است از غمت
[B][M1]از لبت چون بوسه خواهم کز پی آن لب مرا
[M2]آنچه اندر کیسه باید بر رخان است از غمت
[B][M1]آنکه از عشقت زر افشاند ندانم کیست آن
[M2]این که خاقانی است دانم جان فشان است از غمت
[B][M1]هم نبخشودی دلت گر باخبر بودی از آنک
[M2]حال من در دست مجلس داستان است از غمت
[B2]آنگه گر برهان زردشتی نمایم بس بود
مدح این استاد من، دین من و استاد من
[B][M1]کلک او قصر مکارم می‌طرازد هر زمان
[M2]نام او چتر معالی می‌فرازد هر زمان
[B][M1]گرچه در احکام دست اوراست من هم آگهم
[M2]کآسمان در پرده کارش می‌طرازد هر زمان
[B][M1]چشم زخمی را که دید اقبال‌ها بیند چنانک
[M2]قدر او بر چشمهٔ خورشید تازد هر زمان
[B][M1]خاک بر سر می‌کند گردون ز دستش کو چرا
[M2]تختهٔ خاک از سر کیوان نسازد هر زمان
[B][M1]ز این خطر کو خاک را دادست خاک از کبریا
[M2]بر سه عنصر تا قیامت می‌بنازد هر زمان
[B][M1]حرمت آن را که میل او به اصل از آهن است
[M2]نیست آتش را محل کهن گدازد هر زمان
[B][M1]چون بنانش سوی کلک آید بدان ماند همی
[M2]کآفتاب چرخ سوی حوت یازد هر زمان
[B][M1]زان نوازش‌ها کزو دارد دل مجروح من
[M2]جانم از مدحش نوائی می‌نوازد هر زمان
[B][M1]تازه رویان آفرینم ز آفرین او چنانک
[M2]با رخ هر یک زمانه عشق بازد هر زمان
[B2]نام نیکش را نهم بنیادها کز نفخ صور
آسمان بشکافد و نشکافد آن بنیاد من
[B][M1]حکم صد ساله توان دیدن ز یک تقویم او
[M2]طفل یک روزه مجسطی گیرد از تعلیم او
[B][M1]تا که مشرف اوست اجرام فلک را از فلک
[M2]آن دو پیر نحس رحلت کرده‌اند از بیم او
[B][M1]همتی دارد چنان کافلاک با لوح و قلم
[M2]کمترین جزوی است اندر دفتر تعظیم او
[B][M1]باز دیدم در همه علمی نظیرش نیست کس
[M2]در همه اقلیم‌ها نی در یکی اقلیم او
[B][M1]کلکش از بهر شرف محکوم تیغ آمد بلی
[M2]مرتبت بفزود اسمعیل را تسلیم او
[B][M1]مشتری دیده نه‌ای، رویش نگر گوئی کسی
[M2]سیب را بشکافت سوی چرخ شد یک نیم او
[B][M1]ظاهر است انسابش از کافی عمر درگیر و رو
[M2]می‌شمر تا قد سلف عثمان و ابراهیم او
[B][M1]عیسوی دم باد و احمد دیم و چشم حادثات
[M2]در شکر خواب عروسان از دم از دیم او
[B][M1]بر جناب او و بر اهل جهان فرخنده باد
[M2]رجعت نوروز و ترجیع من و تقویم او
[B2]چون مبارک باد گویم روز او را شک مکن
کآسمان آمین کند وقت مبارک باد من
[B][M1]ترک‌تاز غمزهٔ تو غارت از جان درگرفت
[M2]رای قربان کرد و اول زخم ز ایمان درگرفت
[B][M1]روزگاری روزگار از فتنه‌ها آسوده بود
[M2]زلف شب رنگ تو آمد فتنه دوران درگرفت
[B][M1]کار ما خود رفته بود از دست باز از عشق تو
[M2]دهر زخمه درفزود و چرخ دستان درگرفت
[B][M1]خوی تو با ما چه روزی زندگانی کرده بود
[M2]کز پی خونریز ما را، راه هجران درگرفت
[B][M1]ماتم دل‌ها عروسی بود ما را پیش ازین
[M2]تا درآمد شحنه‌ای غم غارت جان درگرفت
[B][M1]ناله‌ها کردم چنان کز چرخ بانگ آمد که بس
[M2]ای عفی‌الله در تو گوئی ذره‌ای ز آن درگرفت
[B][M1]از دم سردم چراغ آسمان بتوان نشاند
[M2]وز تف آهم هزاران شمع بتوان درگرفت
[B][M1]گفتی ای خاقانی از غرقاب غم چون می‌رهی
[M2]چون رهم کز پای من تا سر به طوفان درگرفت
[B][M1]دل که از درگاه تو محروم شد محروم‌وار
[M2]رفت و راه آستان صدر ایران درگرفت
[B2]سروری کز روی نسبت وز عروسان صفا
هم پسر عم من است امروز و هم داماد من
[B][M1]خاک پایت دیده‌ها را روشنایی می‌دهد
[M2]هر سحر بوی تو با جان آشنایی می‌دهد
[B][M1]کار جزع و لعل توست آزردن و بنواختن
[M2]هرکه را این بشکند آن مومیایی می‌دهد
[B][M1]باز خون‌ها خورده‌ای کالوده می‌بینم لبت
[M2]من چه گویم خود لبت بر تو گوایی می‌دهد
[B][M1]تیره شد کار من از غم هان و هان دریاب کار
[M2]تا چراغ عمر قدری روشنایی می‌دهد
[B][M1]از پی دریوزهٔ وصل آمدم در کوی تو
[M2]چون کنم چون بخت روزی از گدایی می‌دهد
[B][M1]یک دمی تا می‌زیم در هجر و امید وصال
[M2]گه کلاهم می‌برد گه پادشاهی می‌دهد
[B][M1]گر مرا محنت گیائی می‌دهد از باغ عشق
[M2]در شک افتم کن مرا دولت کیایی می‌دهد
[B][M1]جان خاقانی به رشوت می‌دهم ایام را
[M2]گر مرا زین روز غم روزی رهایی می‌دهد
[B][M1]غم چه باشد چون ضمیر وحی پرداز مرا
[M2]فر مدحش آیت معجز نمایی می‌دهی
[B2]متصل بینام عقد دولتش را پیش از آنک
منفصل گردند آب و نار و خاک و باد من
[A]
[B][M1]سر چو آه عاشقان برکرد صبح
[M2]عطر آتش زای برکرد صبح
[B][M1]از شرار آه مشتاقان دل
[M2]آتش عنبرفشان برکرد صبح
[B][M1]بر قوارهٔ ماه سحری کرد چرخ
[M2]تا سر از خواب گران برکرد صبح
[B][M1]تا کند سیمین قواره در زمین
[M2]سر ز جیب آسمان برکرد صبح
[B][M1]خواب چشم ساقیان بست آشکار
[M2]دود رنگین کز نهان برکرد صبح
[B][M1]ز آتشی کافتاد از حراق شب
[M2]شمع در صحرای جان برکرد صبح
[B][M1]چون قراسنقر گریزان شد به راه
[M2]آق سنقر دیدبان برکرد صبح
[B][M1]چون به دست چپ طراز چرخ دید
[M2]نقش والفجرش برکرد صبح
[B][M1]کشتی زر هم کنون آمد پدید
[M2]کانک آنک بادبان برکرد صبح
[B][M1]جام را گنج فریدون خون بهاست
[M2]چون درفش کاویان برکرد صبح
[B][M1]از پی نوروز تا در جل کشند
[M2]زین به گلگون جهان برکرد صبح
[B][M1]گوئی اینک بر دژ زرین روس
[M2]رایت شاه اخستان برکرد صبح
[B2]عنصر اقبال و جان مملکت
گوهر تایید کان مملکت
[B][M1]جام چون گل عطر جان آمیخته
[M2]لعل با زر در دهان آمیخته
[B][M1]دست صبح از عنبر و کافور و مشک
[M2]صد مثلث رایگان آمیخته
[B][M1]ساغر از یاقوت و مروارید و زر
[M2]صد مفرح در زمان آمیخته
[B][M1]در دل خم خون شده جان پری
[M2]با تن مردم چو جان آمیخته
[B][M1]در سفال خم نگر زراب می
[M2]آتش اندر ضیمران آمیخته
[B][M1]آن می و نارنج را گر کس ندید
[M2]با شفق صبح آنچنان آمیخته
[B][M1]از پی تعویذ جان عاشقان
[M2]آب مشک و زعفران آمیخته
[B][M1]روی و موی شاهدان چون آبنوس
[M2]روز و شب در یک مکان آمیخته
[B][M1]از نثار جام زر بر فرق خاک
[M2]جرعه بین با خاک جان آمیخته
[B][M1]جام می چون لوح طفلان سرخ و زرد
[M2]نو بهاری با خزان آمیخته
[B][M1]روز و شب را ز آشتی با یکدگر
[M2]دولت شاه اخستان آمیخته
[B2]خسرو مشرق جلال الدین که کرد
ذوالجلالش کامران مملکت
[B][M1]شاهد روز از نهان آمد برون
[M2]خوانچهٔ زر ز آسمان آمد برون
[B][M1]چهرهٔ آن شاهد زربفت پوش
[M2]از نقاب پرنیان آمد برون
[B][M1]شاهد و شاه از قبای فستقی
[M2]همچو فستق ز استخوان آمد برون
[B][M1]نقب در دیوار مشرق برد صبح
[M2]خشت زرین ز آن میان آمد برون
[B][M1]نعرهٔ مرغان برآمد کالصبوح
[M2]بیدلی از بند جان آمد برون
[B][M1]بامدادن سوی مسجد می‌شدم
[M2]پیری از کوی مغان آمد برون
[B][M1]من به بانگ مؤذنان کز میکده
[M2]بانگ مرغ زند خوان آمد برون
[B][M1]عاشقی توبه شکسته همچو من
[M2]از طواف خمستان آمد برون
[B][M1]دست من بگرفت و درمیخانه برد
[M2]با من از راه نهان آمد برون
[B][M1]گفت می خور تابرون آیی ز پوست
[M2]لاله نیز از پوست ز آن آمد برون
[B][M1]می خوری به کز ریا طاعت کنی
[M2]گفتم و تیر از کمان آمد برون
[B][M1]پای رندان بوسه زن خاقانیا
[M2]خاصه پایی کز جهان آمد برون
[B][M1]از حجاب غیب چون ماه از غمام
[M2]نصرت شاه اخستان آمد برون
[B2]داور اسلام خاقان کبیر
عدل را نوشیروان مملکت
[B][M1]ساقی دریاکشان آخر کجاست
[M2]ساغر کشتی نشان آخر کجاست
[B][M1]کشتی زرین در او دریای لعل
[M2]از حبابش بادبان آخر کجاست
[B][M1]از مسام گاو سیمین در صبوح
[M2]ارزن زرین روان آخر کجاست
[B][M1]از پی سی طفل را در یک بساط
[M2]آن سه لعبت ز استخوان آخر کجاست
[B][M1]این حریفان جمله مستان می‌اند
[M2]مست عشقی ز آن میان آخر کجاست
[B][M1]از زکات جرعهٔ مستان وقت
[M2]یک زمین سیراب جان آخر کجاست
[B][M1]بربط نالان چو طفلان از زدن
[M2]در کنار دایگان آخر کجاست
[B][M1]نای چون شاه حبش در پیش و پس
[M2]ده غلامش پاسبان آخر کجاست
[B][M1]بر سر رگ‌های بازوی رباب
[M2]نشتر راحت رسان آخر کجاست
[B][M1]چنگ چون زالی سرافکنده ز شرم
[M2]گیسوان در پاکشان آخر کجاست
[B][M1]راوی خاقانی اینک مرحبا
[M2]مدحت شاه اخستان آخر کجاست
[B2]تاجدار کشور پنجم که هست
کیقباد خاندان مملکت
[B][M1]تیغ خورشید از جهان پوشیده‌اند
[M2]در هوا خفتان از آن پوشیده‌اند
[B][M1]تا هوا کبریت رنگ آمد ز چرخ
[M2]آتش سیماب سان پوشیده‌اند
[B][M1]گرچه از کبریت بفروزد چراغ
[M2]زو چراغ آسمان پوشیده‌اند
[B][M1]وقت سرد است آتش افزون کن کز ابر
[M2]چشمهٔ آتش‌فشان پوشیده‌اند
[B][M1]کعبه ز آتش ساز چون بر فرق کوه
[M2]چادر احرامیان پوشیده‌اند
[B][M1]از شعاع آتش اینک صد دواج
[M2]در عذار شبستان پوشیده‌اند
[B][M1]وز مزاج می به روی خاصگان
[M2]صد دواج رایگان پوشیده‌اند
[B][M1]آن تنوره پیشتر کش کز تفش
[M2]در بنفشه ارغوان پوشیده‌اند
[B][M1]خیل زنگی را چو شد در پنجره
[M2]شعر چینی در زمان پوشیده‌اند
[B][M1]خلعت اسکندر رومی مگر
[M2]در شه هندوستان پوشیده‌اند
[B][M1]زعفران در شب شود رنگین و باز
[M2]شب به رنگ زعفران پوشیده‌اند
[B][M1]در زحل گوئی شعاع آفتاب
[M2]از کف شاه اخستان پوشیده‌اند
[B2]مصطفی عزم و علی رزمی که هست
ذوالفقارش پاسبان مملکت
[B][M1]خیل دی ماهی نهان کرد آفتاب
[M2]چشمه بر ماهی روان کرد آفتاب
[B][M1]یوسف آسا چون به دلو از چاه رست
[M2]تخت شاهی را مکان کرد آفتاب
[B][M1]مهره آورد از سر افعی برون
[M2]در سر ماهی عیان کرد آفتاب
[B][M1]افعی دی را همه تن زهر دید
[M2]چون گوزن آهنگ آن کرد آفتاب
[B][M1]خاتم ملک سلیمانی نگر
[M2]کاندر آن ماهی نهان کرد آفتاب
[B][M1]از پی پنجاهه در ماهی خوران
[M2]بهر عیسی نزل خوان کرد آفتاب
[B][M1]وقت را از ماهی بریان چرخ
[M2]روز نو را میهمان کرد آفتاب
[B][M1]وز پی بریانی و سور بهار
[M2]گوسفندان را نشان کرد آفتاب
[B][M1]از پی تیر بلور انداختن
[M2]توز رنگین بر کمان کرد آفتاب
[B][M1]پاره‌ای پیراست از دامان شب
[M2]روز را در بادبان کرد آفتاب
[B][M1]تاج بربود از سر مهراج زنگ
[M2]یارهٔ طمغاج خان کرد آفتاب
[B][M1]خلعت انصاف می‌دوزد مگر
[M2]خدمت شاه اخستان کرد آفتاب
[B2]شهریاری کز کف و شمشیر اوست
ابر و برق آسمان مملکت
[B][M1]عدلش ار مهدی نشان برخاستی
[M2]ظلم دجال از جهان برخاستی
[B][M1]طوطی از خزران نشیمن ساختی
[M2]سنقر از هندوستان برخاستی
[B][M1]وآنکه مهدی بر گمان داند که هست
[M2]گر در او دیدی گمان برخاستی
[B][M1]عدلش ار بند طبایع نامدی
[M2]چار طوفان هر زمان برخاستی
[B][M1]گر نکردستی قیامت عدل او
[M2]خود قیامت ناگهان برخاستی
[B][M1]ورنه قدرش داشتی طاق فلک
[M2]کرسی خاک از میان برخاستی
[B][M1]فرق کوه ار بار قهرش یافتی
[M2]پشت خم چون آسمان برخاستی
[B][M1]گر سکندر زنده ماندی تاکنون
[M2]پیشش از تخت کیان برخاستی
[B][M1]گر به زه ماندی کمان بهرام را
[M2]لرز تیر از استخوان برخاستی
[B][M1]بر کمان چون بازوی شه خم زدی
[M2]قاب قوسین زین و آن برخاستی
[B][M1]زین خلف جان پدر شاد است شاد
[M2]کاش کز خواب گران برخاستی
[B][M1]دولت بیدار دیدی جاودان
[M2]گر ز خواب جاودان برخاستی
[B2]او روان شاد است تا فرزند اوست
صورت عدل و روان مملکت
[B][M1]حیدر آتش سنان آمد به رزم
[M2]رستم آرش کمان آمد به رزم
[B][M1]خصم چون سگ در پس زانو نشست
[M2]کو چو شیر سیستان آمد به رزم
[B][M1]سومنات ظلم را محمودوار
[M2]برق زد تا ابرسان آمد به رزم
[B][M1]بر زبان تیغ او در شان ملک
[M2]وحی نصرت ز آسمان آمد به رزم
[B][M1]رنگ جبریل است تیغش را بلی
[M2]بر زبانش وحی از آن آمد به رزم
[B][M1]در کف شاه آن یمانی تیغ را
[M2]آسمان مکی فسان آمد به رزم
[B][M1]شاه چون خورشید و در کف جو زهر
[M2]با کمند خیزران آمد به رزم
[B][M1]خصم شد درهم شکسته چون کمند
[M2]کان کمندش در میان آمد به رزم
[B][M1]خصم را چون در کمندش ماند حلق
[M2]بس خناقش کنزمان آمد به رزم
[B][M1]خصم در جان کندن آمد چون چراغ
[M2]ز آن فواقش در دهان آمد به رزم
[B][M1]شاه را بین کعبه‌ای بر بوقبیس
[M2]چون کمیتش زیر ران آمد به رزم
[B][M1]کس سلیمان دید دیوی زیر ران
[M2]او بر آن مرکب چنان آمد به رزم
[B2]دشمنش بس دور ماند از تاج و تخت
خرمگس گم شد ز خوان مملکت
[B][M1]لشکر عزمش جهان خواهد گشاد
[M2]کز کمین فتح ران خواهد گشاد
[B][M1]عزم او چون مهره‌ای خواهد نشاند
[M2]ششدر هفت آسمان خواهد گشاد
[B][M1]عدل او بر تشنگان تف ظلم
[M2]چشمهٔ آب امان خواهد گشاد
[B][M1]ز آرزوی قطرهٔ ابر سخاش
[M2]چون صدف دریا دهان خواهد گشاد
[B][M1]پر کرکس بین به رنگ خرمگس
[M2]یغلغی را کز کمان خواهد گشاد
[B][M1]نیش فصاد اجل پیکان اوست
[M2]کو همه رگ‌های جان خواهد گشاد
[B][M1]چون منوچهر از جهان شد طرفه نیست
[M2]کز جهان شاه اخستان خواهد گشاد
[B][M1]برکشد تیغ آفتاب آنگه که چرخ
[M2]خنجر صبح از میان خواهد گشاد
[B][M1]باز گفتم کز پی بانگ ملک
[M2]حصن در بند از سنان خواهد گشاد
[B][M1]راست آمد فال و می‌گویم کنون
[M2]روس را در بند سان خواهد گشان
[B][M1]خاطرم بر سمع این شمع کیان
[M2]مشکل سمع الکیان خواهد گشاد
[B][M1]دزد این درهاست از عقد سخن
[M2]هرکه درهای بیان خواهد گشاد
[B2]من زبان روزگارم بر درش
چون سر تیغش زبان مملکت
[B][M1]شاه اسکندر مکان باد از ظفر
[M2]دست خضرش در عنان باد از ظفر
[B][M1]گر به ملک افراسیاب آمد عدو
[M2]شاه کیخسرو مکان باد از ظفر
[B][M1]ور عدو بیژن شبیخون است شاه
[M2]رستم توران ستان باد از ظفر
[B][M1]میر بابک در ظلال دولتش
[M2]اردشیر بابکان باد از ظفر
[B][M1]مهر تیغ تازیانه‌اش با دو قطب
[M2]میخ نعل تازیان باد از ظفر
[B][M1]نیزهٔ دستش که چون شام اسمر است
[M2]چون شفق احمر سنان باد از ظفر
[B][M1]از غلامان سرایش هر وشاق
[M2]بر عراقین پهلوان باد از ظفر
[B][M1]وز دلیران سپاهش هر سوار
[M2]رزم را الب ارسلان باد از ظفر
[B][M1]چرخ چون شد سبز خنگ از نور روز
[M2]دولتش را زیر ران باد از ظفر
[B][M1]تیغ حصرم رنگ شاه از خون خصم
[M2]روز میدان می‌فشان باد از ظفر
[B][M1]بر نگین خاتم او تا ابد
[M2]کنیت شاه اخستان باد از ظفر
[B][M1]بر حریر رایت او روز فتح
[M2]جاء نصر الله نشان باد از ظفر
[B2]باد گردون در ضمان دولتش
دولت او در ضمان مملکت
[A]
[B][M1]خندهٔ سر به مهر زد دم صبح
[M2]الصبوح ای حریف محرم صبح
[B][M1]ناف شب سوخت تف مجمر روز
[M2]گوی زر یافت جیب ملحم صبح
[B][M1]به سر تازیانهٔ زرین
[M2]شاه گردون گرفت عالم صبح
[B][M1]صبح شد مریم، آفتاب مسیح
[M2]قطرهٔ ژاله اشک مریم صبح
[B][M1]طاس زرین کش آفتاب آسا
[M2]کآفتاب است طاس پرچم صبح
[B][M1]پی پی عشق گیر و کم کم عقل
[M2]لب لب جام خواه و دم دم صبح
[B][M1]سیم کش بحر کش ز کشتی زر
[M2]خوان فکن خوانچه کن مسلم صبح
[B][M1]عاشقان را ز صبح و شام چه رنگ
[M2]کم زن عشق باش و گو کم صبح
[B][M1]از تن عقل پنج یک برگیر
[M2]سه یکی خور به روی خرم صبح
[B][M1]ید بیضای آفتاب نگر
[M2]زر فشان ز آستین معلم صبح
[B][M1]که آسمان پیش شه به نوروزی
[M2]در جل زر کشید ادهم صبح
[B2]بوالمظفر خدایگان ملوک
ملک بخش و ظفرستان ملوک
[B][M1]برقع صبح چون براندازند
[M2]کوه را خلعه در سر اندازند
[B][M1]بر درند از صبا مشیمهٔ صبح
[M2]طفل خونین به خاور اندازند
[B][M1]ترک سبوح گفته وقت صبوح
[M2]عابدان سبحه‌ها دراندازند
[B][M1]نوعروسان حجلهٔ نوروز
[M2]نورهان زر و زیور اندازند
[B][M1]ز آن مربع نهند منقل را
[M2]تا مثلث در آذر اندازند
[B][M1]قفس آهنین کنند و در او
[M2]مرغ یاقوت پیکر اندازند
[B][M1]در مشبک دریچه پنداری
[M2]کافتاب زحل خور اندازند
[B][M1]یا در آن خانهٔ مگس گیران
[M2]سرخ زنبور کافر اندازند
[B][M1]بر لب خشک جام رعنا فش
[M2]عاشقان بوسهٔ تر اندازند
[B][M1]گرچه میران لشکرند همه
[M2]جرعه بر میر لشکر اندازند
[B][M1]چون همه جان شوند چون می و صبح
[M2]جان به شاه مظفر اندازند
[B2]سر سامانیان و تاج کیان
ملک ابن الملک میان ملوک
[B][M1]ساقیا توبه را قلم درکش
[M2]بر در میکده علم برکش
[B][M1]زهد را بند آهنین بر نه
[M2]عقل را میل آتشین درکش
[B][M1]خانهٔ دل سبیل کن بر می
[M2]رقم لایباع بر در کش
[B][M1]جان سگ طوق دار مجلس توست
[M2]هم تو داغ سگیش بر سرکش
[B][M1]گر به دل قانعی دو اسبه درآی
[M2]ور به جان خشندی خر اندر کش
[B][M1]خود پرستی چو حلقه بر در نه
[M2]بی‌خودی را چو حله در برکش
[B][M1]گر نه‌ای زهر، سینه کمتر سوز
[M2]ور نه‌ای دهر، کینه کمتر کش
[B][M1]دست گیر آفتاب را چون صبح
[M2]در سماع خوش قلندر کش
[B][M1]روز و شب چون خط مزور نیست
[M2]خیز و خط بر خط مزور کش
[B][M1]پیش دریا کشی چو خاقانی
[M2]یاد شه گیر و کشتی زر کش
[B2]افسر خسروان جلال الدین
ظل حق آفتاب جان ملوک
[B][M1]ترک من کآفتاب هندوی توست
[M2]عید جان‌ها هلال ابروی توست
[B][M1]جوجو از زر منم در آن بازار
[M2]که ترازوش زلف جادوی توست
[B][M1]جو زرین چه سنجدت که به نقد
[M2]قرص خورشید در ترازوی توست
[B][M1]پیش چشمت خیال هستی من
[M2]سایهٔ موی بند گیسوی توست
[B][M1]از فلک زخم‌هاست بر دل من
[M2]کنهم از دستبرد نیروی توست
[B][M1]نکنم مرهم جراحت خویش
[M2]کن جراحت به مهر بازوی توست
[B][M1]نالش از آسمان کنم نی نی
[M2]کآسمان هم به نالش از خوی توست
[B][M1]پهلو از من تهی مکن که مرا
[M2]پهلوی چرب هم ز پهلوی توست
[B][M1]وصل و هجرت مرا یکی است از آنک
[M2]درد تو هم مزاج داروی توست
[B][M1]جان سپند تو ساخت خاقانی
[M2]چکند چشم عالمی سوی توست
[B][M1]لؤلؤ افشان تویی به مدحت شاه
[M2]عقد پروین بهای لولوی توست
[B2]حرز امت سپاهدار عجم
کهف ملت، نگاهبان ملوک
[B][M1]زخم هجرت میان جان بگسست
[M2]مدد مرهم از میان بگسست
[B][M1]از همه تا همه دلی که مراست
[M2]به همه دل امید جان بگسست
[B][M1]بر سر کویت از درازی راه
[M2]مرکب ناله را عنان بگسست
[B][M1]جور تو حلقهٔ جهان بگرفت
[M2]رفت و زنجیر آسمان بگسست
[B][M1]کشتهٔ صبرم آشکارا سوخت
[M2]رشتهٔ جانم از نهان بگسست
[B][M1]پیش خاک در تو چشم از در
[M2]صد طویله به رایگان بگسست
[B][M1]نفس من ز درد همنفسان
[M2]چند نوبت به یک زمان بگسست
[B][M1]بر سر چاه بختم آمد چرخ
[M2]مدد جوی عمر از آن بگسست
[B][M1]آب خون کرد و چاه سر بگرفت
[M2]دلو بدرید و ریسمان بگسست
[B][M1]دست خون ماند با تو خاقانی
[M2]طمع هستی از جهان بگسست
[B][M1]جوشن چرخ را به تیر ضمیر
[M2]در ثنای خدایگان بگسست
[B2]شهریار فلک غلام که هست
هر غلامیش پهلوان ملوک
[B][M1]لعلت از خنده کان همی ریزد
[M2]دل بر آن لعل جان همی ریزد
[B][M1]چون بخندی خبر دهد دهنت
[M2]که سها اختران همی ریزد
[B][M1]دست بالاست کار تو که فلک
[M2]زیر پایت روان همی ریزد
[B][M1]نیزه بالاست خون ز غمزهٔ تو
[M2]که به مشکین سنان همی ریزد
[B][M1]آسمان هم ز جور تو چون من
[M2]خاک بر آسمان همی ریزد
[B][M1]نه از آن طیره‌ام که طرهٔ تو
[M2]خون من هر زمان همی ریزد
[B][M1]لیک از آن در خطم که از خط تو
[M2]نافه‌ها رایگان همی ریزد
[B][M1]به چه زهره زبان حدیث تو کرد
[M2]کب رویم زبان همی ریزد
[B][M1]چشم من شد گناه شوی زبان
[M2]کب سوی دهان همی ریزد
[B][M1]ابر خون‌بار چشم خاقانی
[M2]صاعقه بر جهان همی ریزد
[B][M1]صدف خاطرش جواهر نطق
[M2]بر سر اخستان همی ریزد
[B2]خانه زادند و بندهٔ در شاه
خانه داران خاندان ملوک
[B][M1]جوشن سرکشی ز سر برکش
[M2]تیر هجرانم از جگر برکش
[B][M1]یا فرو بر تنم به آب عدم
[M2]یا دلم ز آتش سقر برکش
[B][M1]رگ جانم گشاده گشت ببند
[M2]پیشتر نوک نیشتر برکش
[B][M1]موج خون منت به کعب رسید
[M2]دامن حله بیشتر برکش
[B][M1]بوسه‌ای کردم آرزو، گفتی
[M2]که ترازو بیار و زر برکش
[B][M1]زر ندارم ولیک جان نقد است
[M2]شو بها بر نه و شکر برکش
[B][M1]گر بدان کفه زر همی سنجی
[M2]جان بدین کفهٔ دگر برکش
[B][M1]دامن دوست گیر خاقانی
[M2]وز گریبان عشق سر برکش
[B][M1]رایت نطق را عرابی وار
[M2]بر در کعبهٔ ظفر برکش
[B][M1]از پی محرمان کعبهٔ شاه
[M2]آبی از زمزم هنر برکش
[B2]صلتش بزم هشت خوان بهشت
صولتش رزم هفت‌خوان ملوک
[B][M1]جو به جو جور دلستان برگیر
[M2]دل جوجو شده ز جان برگیر
[B][M1]به گمان یوسفیت گم شده بود
[M2]یوسفت گرگ شد گمان برگیر
[B][M1]بر سر خوان زندگی خورشت
[M2]چون جگر گوشه‌ای است خوان برگیر
[B][M1]نیست در حلقهٔ جهان یک اهل
[M2]پای اهلیت از میان برگیر
[B][M1]اهل دل کس نیافت ز اهل جهان
[M2]برو ای دل دل از جهان برگیر
[B][M1]دو به دو با حریف جان بنشین
[M2]یک به یک غدر آسمان برگیر
[B][M1]بس خراب است لهو خانهٔ دهر
[M2]به نگه عمر ز آسمان برگیر
[B][M1]بر در نقب این خرابه تو را
[M2]تا نگیرند نقب از آن گیر
[B][M1]گل انصاف کار خاقانی
[M2]خسک از راه دوستان برگیر
[B][M1]چون منوچهر خفته در خاک است
[M2]مهر ازین شوم خاکدان برگیر
[B2]میوهٔ دولت منوچهر است
اخستان افسر کیان ملوک
[B][M1]دل به گرد زمانه می نرسد
[M2]مرغ همت به دانه می نرسد
[B][M1]از زمانه چه آرزو خواهم
[M2]که به نقش زمانه می نرسد
[B][M1]پیشگاه مراد چون طلبم
[M2]که به من آستانه می نرسد
[B][M1]جان دو اسبه دوان پی دل و عمر
[M2]به یکی زین دوگانه می نرسد
[B][M1]من چو هندو نیم مرا از بخت
[M2]طرب زنگیانه می نرسد
[B][M1]آه کز چرخ آه یاوگیان
[M2]ناوکی بر نشانه می نرسد
[B][M1]غرقهٔ خون هزار کشتی هست
[M2]که یکی بر کرانه می نرسد
[B][M1]نسیه بر نام روزگار نویس
[M2]ز آن که نقد از خزانه می نرسد
[B][M1]میوه آن به که آفتاب پزد
[M2]سایه پرورد خانه می نرسد
[B][M1]پر بریده است مرغ خاقانی
[M2]ز آن سوی آشیانه می نرسد
[B][M1]شمع اقبال شه چنان افروخت
[M2]که فلک بر زبانه می نرسد
[B2]صولت جان ربای او بربود
گوی دولت ز صولجان ملوک
[B][M1]عدل او زهرهٔ ستم بشکافت
[M2]بذل او نافهٔ کرم بشکافت
[B][M1]ظلم را چون هدف جگر بدرید
[M2]بخل را چون صدف شکم بشکافت
[B][M1]قهرش از بهر قطع نسل عدو
[M2]رحم مادر عدم بشکافت
[B][M1]بختش انگشتری ودیعت داد
[M2]ماهی از بهر آن شکم بشکافت
[B][M1]آسمان نبوت ار مه را
[M2]چون گریبان صبح دم بشکافت
[B][M1]تیغ شه زهرهٔ زحل بدرید
[M2]جگر آفتاب هم بشکافت
[B][M1]تیغ او دست موسوی است از آنک
[M2]نیل را چون سر قلم بشکافت
[B][M1]ای چراغ یزیدیان که دلت
[M2]چون علی خیبر ستم بشکافت
[B][M1]تارک ذوالخمار بدعت را
[M2]ذوالفقار تو لاجرم بشکافت
[B][M1]بر شکافی دماغ خصم چنانک
[M2]ناف سهراب روستم بشکافت
[B2]جز به نام تو داغ بر ران نیست
مرکب بخت زیر ران ملوک
[B][M1]روضهٔ آتشین بلارک توست
[M2]باد جودی شکاف ناوک توست
[B][M1]تخت جمشید و تاج نوشروان
[M2]آرزومند پای و تارک توست
[B][M1]بخت تو کودک و عروس ظفر
[M2]انتظار بلوغ کودک توست
[B][M1]ملک الموت مال و عیسی حال
[M2]بذل بسیار و حرص اندک توست
[B][M1]مشتری چک نویس قدر تو بس
[M2]که سعادت سجل آن چک توست
[B][M1]با یتیمی چو مصطفی می‌ساز
[M2]چه کنی جبرئیل اتابک توست
[B][M1]در جهان مالک جهان سخن
[M2]مادح حضرت مبارک توست
[B][M1]شد عطارد به نطق صد یک او
[M2]چون به خلق آفتاب صد یک توست
[B2]گر بمانم ز آستان تو دور
عار دارم ز آستان ملوک
[B][M1]چون تو گردون سریر نتوان یافت
[M2]چون من اختر ضمیر نتوان یافت
[B][M1]آفتابی و جز به درگاهت
[M2]اختران را مسیر نتوان یافت
[B][M1]جز به صدرت عیار دانش را
[M2]ناقدان بصیر نتوان یافت
[B][M1]گفتی از رسم سی هزار درم
[M2]کم ز سی نیزه‌گیر نتوان یافت
[B][M1]لیک از صد هزار نیزه و تیر
[M2]این قلم را نظیر نتوان یافت
[B][M1]سخن این است ناگزیر جهان
[M2]عوض ناگزیر نتوان یافت
[B][M1]تا چو تیغم به زر نیارائی
[M2]خاطرم را چو تیر نتوان یافت
[B][M1]چشمهٔ خاطر است سنگ انبار
[M2]آب از او خیر خیر نتوان یافت
[B][M1]بلبلی را که سینه بخراشی
[M2]از دم او صفیر نتوان یافت
[B][M1]قلمی را که موی در سر ماند
[M2]کار ساز دبیر نتوان یافت
[B][M1]خانهٔ پیرزن که طوفان برد
[M2]در تنورش فطیر نتوان یافت
[B2]پدرت دیده‌ای که چون می‌داشت
ساحری را که شد زبان ملوک
[B][M1]در کمال تو چشم بد مرساد
[M2]نرسد در تو چشم و خود مرساد
[B][M1]بر رکاب فلک جنیبت تو
[M2]آفتی کز فلک رسد، مرساد
[B][M1]دختر بخت را جز از در تو
[M2]بر فلک بانگ نامزد مرساد
[B][M1]آن که عمرت هزار سال نخواست
[M2]روزش از یک به ده، به صد مرساد
[B][M1]بر امید کلاه دولت تو
[M2]حاسدان را قبا نمد مرساد
[B][M1]دشمنت را که جانش معدوم است
[M2]حال بد جز به کالبد مرساد
[B][M1]ز ابلق چار کامهٔ شب و روز
[M2]ران یک رانت را لگد مرساد
[B][M1]جیفهٔ دشمنان جافی تو
[M2]از زبانی به دام و دد مرساد
[B][M1]صدر عالیت کعبهٔ خرد است
[M2]رخنه در کعبهٔ خرد مرساد
[B][M1]این دعا ورد جان خاقانی است
[M2]کای ملک ز آسمانت بد مرساد
[B2]صولتت باد سایه دار ظفر
دولتت باد دایگان ملوک
[A]
[B][M1]
جو به جو راز جهان بنمود صبح

[M2]
مشک جو جو از دهان بنمود صبح

[B][M1]
صبح گوئی زلف شب را عاشق است

[M2]
کز دم عاشق نشان بنمود صبح

[B][M1]
در وداع شب همانا خون گریست

[M2]
روی خون آلود از آن بنمود صبح

[B][M1]
جام فرعونی خبر ده تا کجاست

[M2]
کاتش موسی عیان بنمود صبح

[B][M1]
مرغ تیز آهنگ لختی پر فشاند

[M2]
چون عمود زرفشان بنمود صبح

[B][M1]
قفل رومی برگرفت از درج روز

[M2]
چون کلید هندوان بنمود صبح

[B][M1]
بر سماع کوس و بر رقص خروس

[M2]
خرقه بازی در نهان بنمود صبح

[B][M1]
نافهٔ شب را چو زد سیمین کلید

[M2]
مشک تر در پرنیان بنمود صبح

[B][M1]
بر محک شب سپیدی شد پدید

[M2]
چون عیار آسمان بنمود صبح

[B][M1]
تا برآرد یوسفی از چاه شب

[M2]
دلو سیمین ریسمان بنمود صبح

[B][M1]
در کمین شرق زال زر هنوز

[M2]
پر عنقا دیدبان بنمود صبح

[B][M1]
حلقه دیدستی به پشت آینه

[M2]
حلقهٔ مه همچنان بنمود صبح

[B][M1]
گوئی اندر بر حمایل چرخ را

[M2]
خنجر شاه اخستان بنمود صبح

[B2]
سام کیخسرو مکان در شرق و غرب
خضر اسکندر نشان در شرق و غرب

[B][M1]
صبح خیزان وام جان درخواستند

[M2]
داد عمری ز آسمان درخواستند

[B][M1]
پیش کان قرا شود سبوح خوان

[M2]
در صبوح عیش جان در خواستند

[B][M1]
در مناجاتی که سرمستان کنند

[M2]
جرم آن سبوح خوان در خواستند

[B][M1]
نازنینانی که دیر آگه شدند

[M2]
زود جام زرفشان درخواستند

[B][M1]
چون به خوابی صبح ازیشان فوت شد

[M2]
روز را رطل گران درخواستند

[B][M1]
گر قدح‌های صبوحی شد ز دست

[M2]
هم به رطلی عذر آن درخواستند

[B][M1]
چون نهنگان از پی دریا کشی

[M2]
ساغر کشتی نشان درخواستند

[B][M1]
کوه زهره عاشقانند این چنین

[M2]
کآتشین دریا چنان درخواستند

[B][M1]
از زکات جرعهٔ دریاکشان

[M2]
مفلسان گنج روان درخواستند

[B][M1]
جور خواران را جهان انصاف داد

[M2]
کز خود انصاف جهان درخواستند

[B][M1]
ساقیان نیز از پی یک بوس خشک

[M2]
با زر تر نقد جان درخواستند

[B][M1]
چون کناری را بها گفتیم چند

[M2]
صد بهای کاویان درخواستند

[B][M1]
چرخ و انجم بر طراز روز نو

[M2]
کنیت شاه اخستان درخواستند

[B2]
بوالمظفر ظل حق چون آفتاب
مالک الملک جهان در شرق و غرب

[B][M1]
پند آن پیر مغان یاد آورید

[M2]
بانگ مرغ زند خوان یاد آورید

[B][M1]
دجله دجله تا خط بغداد جام

[M2]
می دهید و از کیان یاد آورد

[B][M1]
خفتگان را در صبوح آگه کنید

[M2]
پیل را هندوستان یاد آورید

[B][M1]
دانهٔ مرغ بهشتی در دهید

[M2]
مرغ جان را ز آشیان یاد آورید

[B][M1]
بر شما بادا که خون رز خورید

[M2]
خاکیان را در میان یاد آورید

[B][M1]
خوان نهید و خوانچهٔ مستان کنید

[M2]
بی‌خودان را زیر خوان یادآورید

[B][M1]
چون ز جرعه خاک را رنگی دهید

[M2]
هم به بوئی ز آسمان یاد آورید

[B][M1]
خاص را در آستین جا کرده‌اید

[M2]
عام را بر آستان یاد آورید

[B][M1]
کعبتین را گر سه شش خواهید نقش

[M2]
نام رندان بر زبان یادآورید

[B][M1]
دوستان تشنه لب را زیر خاک

[M2]
از نسیم جرعه دان یاد آورید

[B][M1]
در شبستان چون زمانی خوش بوید

[M2]
از شبیخون زمان یادآورید

[B][M1]
روز شادی را شب غم درقفاست

[M2]
چون در این باشید از آن یاد آورید

[B][M1]
جام زر افشان به خاقانی دهید

[M2]
خاطرش را درفشان یاد آورید

[B][M1]
راویان را بر زبان تهنیت

[M2]
مدحت شاه اخستان یاد آورید

[B2]
کسری اسلام، خاقان کبیر
خسرو سلطان نشان در شرق و غرب

[B][M1]
راز مستان از میان بیرون فتاد

[M2]
الصبوح آواز آن بیرون فتاد

[B][M1]
ساقی از قیفال خم می‌راند خون

[M2]
طشت زرین ز آسمان بیرون فتاد

[B][M1]
زاهد کوه آستینی برفشاند

[M2]
ز او کلید خمستان بیرون فتاد

[B][M1]
صوفی قرا کبودی چاک زد

[M2]
ساغریش از بادبان بیرون فتاد

[B][M1]
باد، دستار مؤذن در ربود

[M2]
کعبتینی از میان بیرون فتاد

[B][M1]
سبحه در کف می‌گذشتم بامداد

[M2]
بانگ ناقوس مغان بیرون فتاد

[B][M1]
مصحفی در بر حمایل داشتم

[M2]
می فروشی از دکان بیرون فتاد

[B][M1]
بند زر از مصحفم در وجه می

[M2]
بستد و راز نهان بیرون فتاد

[B][M1]
پشت خم در خم شدم وز درد خام

[M2]
خوردم و هوش از روان بیرون فتاد

[B][M1]
یک نشان از درد بر دراعه ماند

[M2]
دوستی دید و نشان بیرون فتاد

[B][M1]
دشمنان بیرون ندادند این حدیث

[M2]
این حدیث از دوستان بیرون فتاد

[B][M1]
جور می‌کش همچنین خاقانیا

[M2]
خاصه کانصاف از جهان بیرون فتاد

[B][M1]
کشتی بهروزی از دریای غیب

[M2]
بر در شاه اخستان بیرون فتاد

[B2]
چار ملت را سوم جمشید دان
بل دوم مهدیش خوان در شرق و غرب

[B][M1]
کوس را دیدی فغان برخاسته

[M2]
بانگ مرغان بین چنان برخاسته

[B][M1]
اختران آبله مانند را

[M2]
از رخ گردون نشان برخاسته

[B][M1]
شب چو جعد زنگیان کوته شده

[M2]
وز عذار آسمان برخاسته

[B][M1]
روز چون رخسار ترکان از کمال

[M2]
خال نقصان از میان برخاسته

[B][M1]
مجلس از جام و تنوره گرم و خوش

[M2]
باد و آتش زاین و آن برخاسته

[B][M1]
آتش از انگشت بین سر بر زده

[M2]
روم از هندوستان برخاسته

[B][M1]
نغمهٔ مطرب شده چون نفخ صور

[M2]
تا قیامت در جهان برخاسته

[B][M1]
می چو عیسی و ز رومی ارغنون

[M2]
غنهٔ انجیل‌خوان برخاسته

[B][M1]
گوش بربط تا به چوب انباشته

[M2]
ناله‌ش از راه زبان برخاسته

[B][M1]
نای بی‌گوش و زبان بسته گلو

[M2]
از ره چشمش فغان برخاسته

[B][M1]
چنگ بین چون ناقهٔ لیلی وز او

[M2]
بانگ مجنون هر زمان برخاسته

[B][M1]
بهر دستینه رباب از جام و می

[M2]
زر و بسد رایگان برخاسته

[B][M1]
لحن زهره بر دف سیمین ماه

[M2]
بر در شاه اخستان برخاسته

[B2]
رایت و چتر جلال الدین سزد
صبح و شام آسمان در شرق و غرب

[B][M1]
آن نه زلف است آنچنان آویخته

[M2]
سلسله است از آسمان آویخته

[B][M1]
سلسله گر بهر عدل آویختند

[M2]
بهر ظلم است او چنان آویخته

[B][M1]
حلقهٔ گوشت چو عیاران به حلق

[M2]
زیر زلفت بین نهان آویخته

[B][M1]
در سر زلف گنه کارت نگر

[M2]
بی‌گناهان را روان آویخته

[B][M1]
تا سرینت با میان درساخته است

[M2]
کوهی از مویی روان آویخته

[B][M1]
دل که با بار غمت پیوست، هست

[M2]
مویی از کوه گران آویخته

[B][M1]
هر زمان یاسج زنان صیاد وار

[M2]
آئی از بازو کمان آویخته

[B][M1]
آهوی چشمت بدان زنجیر زلف

[M2]
جان شیران جهان آویخته

[B][M1]
عنبرین دستارچه گرد رخت

[M2]
طوق غبغب در میان آویخته

[B][M1]
فتنه در فتراک تو بسته عنان

[M2]
داد خواهان در عنان آویخته

[B][M1]
ای به موئی آسمان را از جفا

[M2]
بر سر من هر زمان آویخته

[B][M1]
در تو آویزم چو مویی کز غمت

[M2]
شد به مویی کار جان آویخته

[B][M1]
جور بس کن خاصه چون کسری به عدل

[M2]
شاه زنجیر امان آویخته

[B2]
برق تیغش دیدبان در ملک و دین
ابر جودش میزبان در شرق و غرب

[B][M1]
نامرادی را به جان در بسته‌ام

[M2]
خدمت غم را میان در بسته‌ام

[B][M1]
عالمی پر تیر باران جفاست

[M2]
بر حقم گر چشم جان در بسته‌ام

[B][M1]
آمدم تسلیم در هرچه آیدم

[M2]
دیدهٔ امید از آن در بسته‌ام

[B][M1]
سر به تیغ دشمنان در داده‌ام

[M2]
در به روی دوستان در بسته‌ام

[B][M1]
روز هم‌جنسان فرو شد لاجرم

[M2]
روزن دل ز آسمان در بسته‌ام

[B][M1]
سایهٔ خود هم نبینم تا زیم

[M2]
آن چنان چشم از جهان در بسته‌ام

[B][M1]
تا دم من گوش من هم نشنود

[M2]
سوی لب راه فغان در بسته‌ام

[B][M1]
تا نیاید غور این غم‌ها پدید

[M2]
گریه را راه نهان در بسته‌ام

[B][M1]
هرچه خواهد چرخ گو می‌کن ز جور

[M2]
کز مکن گفتن زبان در بسته‌ام

[B][M1]
راز مرغان را سلیمانی نماند

[M2]
پیش دیوان ز آن دهان در بسته‌ام

[B][M1]
بر زبانم مهر مردان کرده‌اند

[M2]
همچو طفلان گفت از آن در بسته‌ام

[B][M1]
خاک در لب کرد خاقانی و گفت

[M2]
در فروشی را دکان در بسته‌ام

[B][M1]
همت از کار جهان برداشته

[M2]
دل به شاه شه‌نشان دربسته‌ام

[B2]
کمترین اقطاع سگبانان اوست
قندهار و قیروان در شرق و غرب

[B][M1]
گر جهان شاه جهان می‌خواندش

[M2]
آسمان هم آسمان می‌خواندش

[B][M1]
مفخر اول بشر خوانش که دهر

[M2]
مهدی آخر زمان می‌خواندش

[B][M1]
ز آنکه شیطان سوز و دجال افکن است

[M2]
آدم مهدی مکان می‌خواندش

[B][M1]
ور صدائی آید از طاق فلک

[M2]
هم فلک کیوان نشان می‌خواندش

[B][M1]
آهن تیغش دل اعدا بخورد

[M2]
مردم، آهن خای از آن می‌خواندش

[B][M1]
دیده‌ای دندان که خاید استخوان

[M2]
کادمی هم استخوان می‌خواندش

[B][M1]
خطبهٔ مدحش چو برخواند آفتاب

[M2]
مشتری حرز امان می‌خواندش

[B][M1]
سکهٔ قدرش چو بنوشت آسمان

[M2]
ماه لوح غیب دان می‌خواندش

[B][M1]
تیغ شه ماند به لوحی کز دو روی

[M2]
ملک محراب کیان می‌خواندش

[B][M1]
نصرت نو زاده تا با تیغ اوست

[M2]
چرخ طفل لوح‌خوان می‌خواندش

[B][M1]
ابجد تایید بین کز لوح ملک

[M2]
طفل نصرت چون روان می‌خواندش

[B][M1]
رنگ جبریل است تیغش را که عقل

[M2]
وحی پیروزی رسان می‌خواندش

[B][M1]
خصم شه تا عدهٔ‌دار آرزوست

[M2]
عاقل آبستن نشان می‌خواندش

[B2]
در شب و روزش دو خادم روز و شب
جوهر این و عنبر آن در شرق و غرب

[B][M1]
دست و شمشیرش چنان بینی به هم

[M2]
کآفتاب و آسمان بینی به هم

[B][M1]
شاه ملت پاسبان را بر فلک

[M2]
هفت سلطان پاسبان بینی به هم

[B][M1]
از نهیبش در چهار ارکان خصم

[M2]
چار طوفان هر زمان بینی به هم

[B][M1]
آب خضر و نار موسی یافت شاه

[M2]
عزم و حزمش زین و آن بینی به هم

[B][M1]
شه سکندر قدر و اندر موکبش

[M2]
خضر و موسی همعنان بینی به هم

[B][M1]
حکم عزرائیل و برهان مسیح

[M2]
در کف و تیغش عیان بینی به هم

[B][M1]
دوست و دشمن را رضا و خشم او

[M2]
عمر بخش و جان ستان بینی به هم

[B][M1]
چون دو نفخ صور در خشم و رضاش

[M2]
زهر و پازهر روان بینی به هم

[B][M1]
خنجر سبزش چو سرخ آید به خون

[M2]
حصرم و می را نشان بینی به هم

[B][M1]
تا نه بس دیر از کمال عدل شاه

[M2]
مصر و ری در شابران بینی به هم

[B][M1]
از نسیم عدل او هر پنج وقت

[M2]
چار ملت را امان بینی به هم

[B][M1]
بر دعای دولتش در شش جهت

[M2]
هفت مردان یک زبان بینی به هم

[B][M1]
در ریاض عشرتش در هفت روز

[M2]
هشت جنت نقل‌دان بینی به هم

[B][M1]
کنیتش چون بشمری هر هشت حرف

[M2]
نه فلک را حرز جان بینی به هم

[B2]
خاص بهر لشکرش برساخت چرخ
ترک و هندو دیدبان در شرق و غرب

[B][M1]
رمحش از طوفان نشان خواهد نمود

[M2]
معجز نوح از سنان خواهد نمود

[B][M1]
تیغ هندیش از مخالف سوختن

[M2]
در خزر هندوستان خواهد نمود

[B][M1]
بر ثبات دولت او تا ابد

[M2]
جنبش عدلش نشان خواهد نمود

[B][M1]
صبحگاهی کز شبیخون ران گشاد

[M2]
تیغ چون خور خون‌فشان خواهد نمود

[B][M1]
سرخی شام آگهی داده است از آنک

[M2]
روز خوشی در جهان خواهد نمود

[B][M1]
شبروی کرده کلنگ آسا به روز

[M2]
همچو شاهین کامران خواهد نمود

[B][M1]
حلق خصمت در تثاوب جان دهد

[M2]
کو تمطی بر کمان خواهد نمود

[B][M1]
چون کمان و تیر شد نون والقلم

[M2]
نشرهٔ فتح این و آن خواهد نمود

[B][M1]
جوشن ناخن تنش بدخواه را

[M2]
تن چو ناخن ز استخوان خواهد نمود

[B][M1]
شاه موسی کف چو خنجر برکشد

[M2]
زیر ران طوری روان خواهد نمود

[B][M1]
خصم فرعونی نسب هم‌چون زنان

[M2]
دو کدان در زیر ران خواهد نمود

[B][M1]
پنبه کن ای جان دشمن ز آن تنی

[M2]
کو ز ترکش دو کدان خواهد نمود

[B][M1]
سگ گزیده خصم و تیغ شه چو آب

[M2]
کآتش مرگش عیان خواهد نمود

[B2]
زله‌خوار تیغ و مور خوان اوست
وحش و طیر انس و جان در شرق و غرب

[B][M1]
زیرکان کاسرار جان دانسته‌اند

[M2]
علم جزوی ز آسمان دانسته‌اند

[B][M1]
از رصدها سیزده سال دگر

[M2]
خسف بادی در جهان دانسته‌اند

[B][M1]
قرن‌ها را حکم پیشی کرده‌اند

[M2]
تا قران‌ها در میان دانسته‌اند

[B][M1]
در سر میزان ز جمع اختران

[M2]
بیست و یک نوع از قران دانسته‌اند

[B][M1]
نابریده برج خاکی را تمام

[M2]
برج بادیشان مکان دانسته‌اند

[B][M1]
گرچه هفت اختر به یک جا دیده‌اند

[M2]
جای کیوان بر کران دانسته‌اند

[B][M1]
من یقین دانم که ضد آن بود

[M2]
کاین حکیمان از گمان دانسته‌اند

[B][M1]
حکمشان باطل‌تر است از علمشان

[M2]
کاختران را کامران دانسته‌اند

[B][M1]
هفت هارون بر در سلطان غیب

[M2]
از چه‌سان فرمان روان دانسته‌اند

[B][M1]
هفت بیدق عاجز شاه قدر

[M2]
از چه‌شان لجلاج سان دانسته‌اند

[B][M1]
عارفان اجرام را در راه امر

[M2]
هفت پیک رایگان دانسته‌اند

[B][M1]
کار پیکان نامه بردن دان و بس

[M2]
پیک را کی نامه‌خوان دانسته‌اند

[B][M1]
دفع این طوفان بادی را سبب

[M2]
دولت شاه اخستان دانسته‌اند

[B2]
خاک درگاهش به عرض مصحف است
جای سوگند کیان در شرق و غرب

[B][M1]
شاه مغرب کامران ملک باد

[M2]
آفتاب خاندان ملک باد

[B][M1]
پیش او هر تاجداری همچو تاج

[M2]
پشت خم بر آستان ملک باد

[B][M1]
از پی طغرای منشور ظفر

[M2]
تیر حکمش بر کمان ملک باد

[B][M1]
خطی او همچو خط استوا

[M2]
ناگزیر آسمان ملک باد

[B][M1]
ظل کعبش کاوفتد بر ساق عرش

[M2]
زاد سرو بوستان ملک باد

[B][M1]
تا به جان بینند جنبش سایه را

[M2]
سایهٔ بالاش جان ملک باد

[B][M1]
بهر تعویذ سلاطین از ثناش

[M2]
اسم اعظم در زبان ملک باد

[B][M1]
کام بختش چون دعای مادران

[M2]
در اجابت هم‌عنان ملک باد

[B][M1]
از سر تیغش چو داغ تازیان

[M2]
ران شیران را نشان ملک باد

[B][M1]
بر زبان ملک چون نامش رود

[M2]
آب حیوان در دهان ملک باد

[B][M1]
از شعاع طلعتش در جام می

[M2]
نجم سعدین در قران ملک باد

[B][M1]
بس بقائم ریخت با عدلش جهان

[M2]
کو چو قائم در جهان ملک باد

[B][M1]
فضل یزدان در ضمان عمر اوست

[M2]
عمر او هم در ضمان ملک باد

[B2]
بخت بادش پاسبان و اسلام را
باس عدل پاسبان در شرق و غرب

[END]