[START][A]
[B][M1]بعد حمد خدا و نعت رسول
[M2]بشنو این نکته را به سمع قبول
[B][M1]که نخستین فریضه بر عاقل
[M2]عاقلی کز بلوغ شد کامل
[B][M1]نیست بیرون از اینکه بپذیرد
[M2]در دل و جان خویشتن گیرد
[B][M1]بعد ازان بی تردد و انکار
[M2]به زبان هم زند دم اقرار
[B][M1]کافریننده ایست آدم را
[M2]بلکه ذرات جمله عالم را
[B][M1]کز عدمشان ره وجود نمود
[M2]جاودان هست و بود و خواهد بود
[B][M1]هست بی تهمت شمار یکی
[M2]نیست اندر یگانگیش شکی
[B][M1]کرد بعث محمد عربی
[M2]تا بود خلق را رسول و نبی
[B][M1]هر که ثابت شود به قول ثقات
[M2]که محمد علیه الف صلات
[B][M1]داد ما را خبر به موجب آن
[M2]واجب آید به آن ز ما ایمان
[B][M1]این بود مجمل سخن بی قیل
[M2]شرح آن گوش کن علی التفصیل
[A]
[B][M1]هر که را عقل خرده بین باشد
[M2]پیش وی این سخن یقین باشد
[B][M1]کاسمان و زمین و هر چه در او
[M2]باشد از جسم و جان چه کهنه چه نو
[B][M1]نیست آن را ز صانعی چاره
[M2]که بود فیض بخش همواره
[B][M1]خانه بی صنع خانه ساز که دید
[M2]نقش بی دست خامه زن که شنید
[B][M1]هر چه آورده سوی هستی پی
[M2]یافته هستی و بقا از وی
[B][M1]نه عرض ذات او و نی جوهر
[M2]هر چه بندی خیال ازان برتر
[B][M1]همه محتاج او نشیب و فراز
[M2]و او مبرا ز احتیاج و نیاز
[B][M1]اول او بود و کاینات نبود
[M2]یافت زو جمله کاینات وجود
[B][M1]آخر او ماند و نماند کس
[M2]کنه او را جز او نداند کس
[B][M1]از همه در صفات و ذات جدا
[M2]لیس شی ء کمثله ابدا
[A]
[B][M1]واحد است او به ذات خویش و احد
[M2]وحدتی برتر از شمار و عدد
[B][M1]هر که را وحدتش شود مشهود
[M2]از عدد فارغ است و از معدود
[B][M1]ساحت عزتش بود زان پاک
[M2]که کند کس توهم اشراک
[B][M1]ره به امکان نیافت همتایش
[M2]تنگنای محال شد جایش
[B][M1]گر خدا بودی از یکی افزون
[M2]کی بماندی جهان بدین قانون
[B][M1]در فیض وجود بسته شدی
[M2]تار و پود بقا گسسته شدی
[B][M1]همه عالم شدی عدم با هم
[M2]بلکه بیرون نیامدی ز عدم
[B][M1]داند آن کش ز عقل باشد بهر
[M2]که دو شه را چو جا شود یک شهر
[B][M1]سلک جمعیت از نظام افتد
[M2]رخنه در کار خاص و عام افتد
[A]
[B][M1]به صفات کمال موصوف است
[M2]به نعوت جلال معروف است
[B][M1]باشد اسمای او چنان بسیار
[M2]که بود برتر از قیاس و شمار
[B][M1]در خبر گر چه هست صد کم یک
[M2]هست نسبت به آن جناب اندک
[B][M1]ور چه باشد هزار و یک مشهور
[M2]نیست اندر هزار و یک محصور
[B][M1]همه پاک از شر و بری از شین
[M2]همه با ذات او نه غیر و نه عین
[A]
[B][M1]از صفاتش یکی حیات آمد
[M2]که امام همه صفات آمد
[B][M1]نه حیاتش به روح و نفس و تن است
[M2]بلکه او زنده هم به خویشتن است
[B][M1]او به خود زنده ایست پاینده
[M2]زندگان دگر به او زنده
[A]
[B][M1]هست بعد از حیات علم و شعور
[M2]علمی از سبق جهل و فکرت دور
[B][M1]متعلق به جمله کلیات
[M2]متجاوز ازان به جزئیات
[B][M1]ذره ای نیست در مکین و مکان
[M2]که نه علمش بود محیط به آن
[B][M1]عدد ریگ در بیابان ها
[M2]عدد برگ ها به بستان ها
[B][M1]همه نزدیک او بود ظاهر
[M2]همه در علم او بود حاضر
[A]
[B][M1]وز پی آن بود ارادت و خواست
[M2]خواستی لایزال بی کم و کاست
[B][M1]فعل هایی که از همه اشیا
[M2]نو به نو در جهان شود پیدا
[B][M1]گر ارادی بود چو فعل بشر
[M2]ور طبیعی بود چو سیل و حجر
[B][M1]منبعث جمله از مشیت اوست
[M2]مبتنی بر کمال حکومت اوست
[B][M1]نخلد بی ارادتش خاری
[M2]نگسلد بی مشیتش تاری
[B][M1]فی المثل گر جهانیان خواهند
[M2]که سر مویی از جهان کاهند
[B][M1]گر نباشد چنان ارادت او
[M2]نتوان کاستن سر یک مو
[B][M1]ور همه در مقام آن آیند
[M2]که بر آن ذره ای بیفزایند
[B][M1]ندهد بی ارادت او سود
[M2]نتوانند ذره ای افزود
[A]
[B][M1]بعد ازان قدرتی بود کامل
[M2]مر مرادات را همه شامل
[B][M1]در همه کار در همه حالت
[M2]کارگر بی توسط آلت
[B][M1]اثر آن به هر عدم که رسید
[M2]رخت با خطه وجود کشید
[A]
[B][M1]هر یک از وصف سمع و وصف بصر
[M2]هست جز علم معیتی دیگر
[B][M1]نیست از گوش سر شنیدن او
[M2]نیست موقوف دیده دیدن او
[B][M1]بشنود خدا دور یا نزدیک
[M2]بیند ار روشن است ور تاریک
[B][M1]حال هر ممکنی به کتم عدم
[M2]بیند و داند او نه بیش و نه کم
[B][M1]وز سؤال و طلب هر آنچه رود
[M2]بر زبانش یگان یگان شنود
[A]
[B][M1]وآخرین وصف کان کلام بود
[M2]نه به حلق و زبان و کام بود
[B][M1]بر کلامش سکوت سابق نی
[M2]تهمت خامشیش لاحق نی
[B][M1]حق تعالی چو بی عبارت و حرف
[M2]با عدم گفته نکته های شگرف
[B][M1]عدم آمد ز ذوق آن سخنان
[M2]به فضای وجود رقص کنان
[A]
[B][M1]حادثات جهان چه شر و چه خیر
[M2]همه تقدیر او بود لاغیر
[B][M1]فعل ما خواه زشت و خواه نکو
[M2]یک به یک هست آفریده او
[B][M1]نیک و بد گر چه مقتضای قضاست
[M2]این خلاف رضا و آن به رضاست
[B][M1]هر چه خواهد کند ز منع و عطا
[M2]نیست کس را مجال چون و چرا
[B][M1]عدل و فضل است سوی او منسوب
[M2]ظلم باشد ز فعل او مسلوب
[A]
[B][M1]زانچه از علم آمده به عیان
[M2]صنف اول صف ملائکه دان
[B][M1]بندگانند جمله فرمانبر
[M2]ناکشیده به کفر و عصیان سر
[B][M1]متصف نی به مادگی و نری
[M2]وز زناشوهری همیشه بری
[B][M1]همه از وصمت عناد مصون
[M2]مستقر در مقام لایعصون
[B][M1]بعضی اندر شهود حق دایم
[M2]در جمال و کمال او هایم
[B][M1]بی خبر زانکه در نشیمن بود
[M2]عالمی هست و آدمی موجود
[B][M1]دیده بر غیر حق نیندازند
[M2]با خود و غیر خود نپردازند
[B][M1]قسم دیگر مدبر اشباح
[M2]متصرف در آن صباح و رواح
[B][M1]کرده هر یک به موجب تقدیر
[M2]در هیاکل تصرف و تدبیر
[B][M1]گردش آسمان از ایشان است
[M2]جنبش جسم و جان از ایشان است
[B][M1]نفتد قطره ای نم باران
[M2]ز ابر بر شهر و دشت و کهساران
[B][M1]که نه با آن فرشته ای آید
[M2]کش بر آنجا برد که می باید
[B][M1]ندمد برگ تازه ای از شاخ
[M2]در چمن ها و بیشه های فراخ
[B][M1]که نه جمعی فرشته را به مثل
[M2]باشد اندر وجود آن مدخل
[B][M1]از ملایک چهار مشهورند
[M2]که به اسماء خویش مذکورند
[B][M1]وحی تنزیل کار جبریل است
[M2]نفخ در صور از سرافیل است
[B][M1]کافل رزقهاست میکائیل
[M2]قابض روحهاست عزرائیل
[B][M1]چار دیگر موکل بشرند
[M2]که نویسندگان خیر و شرند
[B][M1]دو به روزند با وی و دو به شام
[M2]بر یمین و یسار کرده مقام
[B][M1]کاتب الخیر آن یکی ز یمین
[M2]شر و عصیان رقم زند دومین
[B][M1]می توانند پیش چشم بشر
[M2]که نمایند خویش را به صور
[B][M1]خاصه در چشم هادیان سبل
[M2]از اولواالعزم و انبیا و رسل
[A]
[B][M1]انبیا برگزیدگان حق اند
[M2]برده از کل ما خلق سبق اند
[B][M1]بر سوای خود از بنی آدم
[M2]فضل دارند بر ملائکه هم
[B][M1]نفس شیطان به قصد جرم و گناه
[M2]نتواند زند بر ایشان راه
[B][M1]ور به فرض محال یا نادر
[M2]از یکی زلتی شود صادر
[B][M1]پیش ارباب شرع و دین آن هم
[M2]مشتمل بر مصالح است و حکم
[B][M1]آدم آن دم که خورد گندم را
[M2]تخم می کاشت نسل مردم را
[B][M1]دانه ای را که خورد ازان شجره
[M2]شد وجود من و تواش ثمره
[A]
[B][M1]هست بر مقتضای فضل ازل
[M2]بعضی از بعضی افضل و اکمل
[B][M1]وز همه افضل احمد عربیست
[M2]که ز حق سوی ما رسول و نبیست
[B][M1]آن فضایل که انبیا را بود
[M2]وان شمایل که اصفیا را بود
[B][M1]گر شود جمله مجتمع با هم
[M2]همه باشد ز فضل احمد کم
[B][M1]هر نبی را که حجتی دادند
[M2]جانب امتی فرستادند
[B][M1]نیست مبعوث پیش شرع شناس
[M2]غیر احمد کسی به کافه ناس
[A]
[B][M1]خاتم الانبیاء و الرسل است
[M2]دیگران همچو جزو و او چو کل است
[B][M1]از پی او رسول دیگر نیست
[M2]بعد ازو هیچ کس پیمبر نیست
[B][M1]چون در آخر زمان به قول رسول
[M2]کند از آسمان مسیح نزول
[B][M1]پیرو دین و شرع او باشد
[M2]تابع اصل و فرع او باشد
[B][M1]دین همین شرع و دین او داند
[M2]همه کس را به دین او خواند
[A]
[B][M1]شرع او ناسخ شریعتهاست
[M2]هر شریعت که غیر آنست هباست
[B][M1]گر فتد حکم شرع آن سرور
[M2]متفق با شریعت دیگر
[B][M1]نیست آن را متابعت اصلا
[M2]جز ازان رو که شرع اوست روا
[A]
[B][M1]برد بیدار حق شب از بطحا
[M2]به تن او را به مسجد اقصی
[B][M1]کرد از آنجا مقر به پشت براق
[M2]متوجه به قطع سبع طباق
[B][M1]بر سماوات یک به یک بگذشت
[M2]با همه انبیا ملاقی گشت
[B][M1]دید هنگام عرض خلد و جحیم
[M2]هر که بود اندر آن دو جای مقیم
[B][M1]چون شد اطباق آسمان ها طی
[M2]ماند در سدره جبرئیل از وی
[B][M1]رفت از آنجا به یاری رفرف
[M2]به مقامی ز پیشتر اشرف
[B][M1]بلکه جایی که جا نبود آنجا
[M2]محرمی جز خدا نبود آنجا
[B][M1]دیدنی ها بدید آنچه بدید
[M2]وانچه بود از شنیدنی بشنید
[B][M1]روی از آنجا به جای خویش آورد
[M2]خوابگاهش هنوز ناشده سرد
[A]
[B][M1]خرق عادات از نبی و ولی
[M2]هست بر فضلشان دلیل جلی
[B][M1]اگر اظهار آن میان امم
[M2]هست با دعوی نبوت ضم
[B][M1]باشد آن معجزه به عرف انام
[M2]ور نه آمد کرامت آن را نام
[B][M1]از ولی خارقی که مسموع است
[M2]معجز آن نبی متبوع است
[B][M1]معجزاتی که انبیا را بود
[M2]مثل آنها رسول ما را بود
[B][M1]ای بسا معجزه که او را هست
[M2]که نداده ست انبیا را دست
[A]
[B][M1]هست حق را کتاب ها بسیار
[M2]گشته نازل بر انبیای کبار
[B][M1]صد و چار است در خبر مذکور
[M2]لیکن آن را در آن مدان محصور
[B][M1]هر کتابی که کرده حق انزال
[M2]باش مؤمن به آن علی الاجمال
[B][M1]همچو تورات آن کتاب کریم
[M2]بر کلیم و صحف بر ابراهیم
[B][M1]دیگر انجیل کامده ست فرود
[M2]بر مسیح و زبور بر داوود
[B][M1]جامع این چهار قرآن است
[M2]که محمد مبلغ آن است
[B][M1]معنی و لفظ آن بود معجز
[M2]ناید از خلق مثل آن هرگز
[B][M1]فصحای عرب اگر به تمام
[M2]سحر ورزند در ادای کلام
[B][M1]عاجز آینده و قاصر و مضطر
[M2]یکسر از مثل سوره اقصر
[A]
[B][M1]چون کتاب خدا کلام خداست
[M2]از صفات کلام بنده جداست
[B][M1]مکن از حق کران چو معتزلی
[M2]لایزالیش دان و لم یزلی
[B][M1]حرف و صوتی که نو به نو حادث
[M2]می شود نیست چون دو آن لابث
[B][M1]باشد آن پیش عقل خرده شناس
[M2]مر کلام قدیم را چو لباس
[B][M1]دمبدم گر شود لباس بدل
[M2]شخص صاحب لباس را چه خلل
[A]
[B][M1]امت احمد از میان امم
[M2]باشد از جمله افضل و اکرم
[B][M1]اولیایی کز امت اویند
[M2]پیرو شرع و سنت اویند
[B][M1]رهبران ره هدی باشند
[M2]بهتر از غیر انبیا باشند
[B][M1]خاصه آل پیمبر و اصحاب
[M2]کز همه بهترند در هر باب
[B][M1]وز میان همه نبود حقیق
[M2]به خلافت کسی به از صدیق
[B][M1]وز پی او نبود ازان احرار
[M2]کس چو فاروق لایق آن کار
[B][M1]بعد فاروق جز به ذی النورین
[M2]کار ملت نیافت زینت و زین
[B][M1]بود بعد از همه به علم و وفا
[M2]اسدالله خاتم الخلقا
[B][M1]جز به آل کرام و صجب عظام
[M2]سلک دین نبی نیافت نظام
[B][M1]نامشان جز به احترام مبر
[M2]جز به تعظیم سویشان منگر
[B][M1]همه را اعتقاد نیکو کن
[M2]دل ز انکارشان به یک سو کن
[B][M1]هر خصومت که بودشان با هم
[M2]به تعصب مزن در آنجا دم
[B][M1]بر کس انگشت اعتراض منه
[M2]دین خود رایگان ز دست مده
[B][M1]حکم آن قصه با خدای گذار
[M2]بندگی کن تو را به حکم چه کار
[B][M1]وان خلافی که داشت با حیدر
[M2]در خلافت صحابی دیگر
[B][M1]حق در آنجا به دست حیدر بود
[M2]جنگ با او خطا و منکر بود
[B][M1]آن خلاف از مخالفان مپسند
[M2]لیکن از طعن و لعن لب دربند
[B][M1]گر کسی را خدای لعنت کرد
[M2]نیست لعن من و تواش در خورد
[B][M1]ور به احسان و فضل شد ممتاز
[M2]لعن ما جز به ما نگردد باز
[A]
[B][M1]هر که شد ز اهل قبله بر تو پدید
[M2]که به آورده نبی گروید
[B][M1]گر چه صد بدعت و خطا و خلل
[M2]بینی او را ز روی علم و عمل
[B][M1]مکن او را به سرزنش تکفیر
[M2]مشمارش ز اهل نار و سعیر
[B][M1]ور ببینی کسی ز اهل صلاح
[M2]که رود راه دین صباح و رواح
[B][M1]از مناهی شود بکل یک سوی
[M2]با اوامر نهد بکلی روی
[B][M1]کند از فرض ها و نافله ها
[M2]سوی عقبی روانه قافله ها
[B][M1]به یقین اهل جنتش مشمار
[M2]ایمن از روز آخرش مگذار
[B][M1]مگر آن کس که از رسول خدا
[M2]شد مبشر به جنت المأوی
[B][M1]گر چه ده کس بود به آن مشهور
[M2]اندر آن ده مدارشان محصور
[B][M1]زانکه جمعی ز آل پاک سرشت
[M2]هم بشارت رسیدشان به بهشت
[A]
[B][M1]هر که را زیر خاک شد منزل
[M2]دو فرشته به صورتی هایل
[B][M1]پیشش آیند ز ایزد متعال
[M2]امتحان را ازو کنند سؤال
[B][M1]که خدای تو و نبی تو کیست
[M2]زان همه دین که بود دین تو چیست
[B][M1]گر بگوید جوابشان به صواب
[M2]برهد از غم عذاب و عقاب
[B][M1]فسحت قبر او بیفزایند
[M2]روزنی در بهشت بگشایند
[B][M1]گردد او را عیان چه صبح و چه شام
[M2]که کجا دارد از بهشت مقام
[B][M1]ور نگوید جوابشان در خور
[M2]آهنین گرزی آیدش بر سر
[B][M1]ناله او به وقت گرز خوری
[M2]بشنود غیر آدمی و پری
[B][M1]آدمی و پری اگر شنوند
[M2]همه از خواب و خور نفور شوند
[B][M1]تنگی گورش آنچنان فشرد
[M2]که دو پهلوی او ز هم گذرد
[B][M1]بگشایند روزنی ز سقر
[M2]که در آن بنگرد به شام و سحر
[B][M1]جای خود را ببیند از دوزخ
[M2]آوخ از حالتی چنین آوخ
[A]
[B][M1]چون شود نوبت جهان آخر
[M2]وز قیامت نشانه ها ظاهر
[B][M1]نشود یافت هیچ کس به جهان
[M2]کالله الله برآیدش به زبان
[B][M1]مر سرافیل را دهد دستور
[M2]حق تعالی که در دمد در صور
[B][M1]زان دمیدن خلایق عالم
[M2]همه میرند چون چراغ از دم
[B][M1]عمرها زیر گنبد دوار
[M2]نبود از جنس آدمی دیار
[B][M1]بار دیگر ز حق شود مأمور
[M2]که کند نفخ صور صاحب صور
[B][M1]در دمد در قوالب و ابدان
[M2]به یکی دم زدن هزاران جان
[B][M1]گر چه ابدان بود پراکنده
[M2]همچو آتش به دم شود زنده
[A]
[B][M1]از پی نفخ صور نوع بشر
[M2]چون شود حشر کرده در محشر
[B][M1]سویشان بعد از انتظارگران
[M2]نامه های عمل کنند پران
[B][M1]سعدا را دهند بهر شرف
[M2]نامه از سوی دست راست به کف
[B][M1]اشقیا را صحیفه ها در مشت
[M2]از سوی چپ دهند یا پس پشت
[A]
[B][M1]وضع میزان کنند از پی آن
[M2]تا بسنجند طاعت و عصیان
[B][M1]آن کش افزود کفه حسنات
[M2]شاد زی گو که شد ز اهل نجات
[B][M1]وان که افزود پله عصیان
[M2]خون گری گوی که ماند در خسران
[A]
[B][M1]چون ز میزان و وزن آن برهند
[M2]بر جهنم پلی عجب بنهند
[B][M1]پلی آنسان که از قدم تا فرق
[M2]عابر آن بود در آتش غرق
[B][M1]تیز چون تیغ بلکه افزون هم
[M2]عرض آن موی بلکه از مو کم
[B][M1]هر که باشد ز مؤمن و کافر
[M2]بر سر پل کنندگشان حاضر
[B][M1]هر که کافر بود چو بنهد پای
[M2]قعر دوزخ شود مر او را جای
[B][M1]مؤمنان را ز حق رسد تأیید
[M2]لیک بر قدر قوت توحید
[B][M1]هر که را بر طریقت نبوی
[M2]خود نبوده ست غیر راست روی
[B][M1]دوزخ از نور او کند پرهیز
[M2]بگذرد همچو برق خاطف تیز
[B][M1]یا چو مرغ پران و باد وزان
[M2]یا چو چیز دیگر فروتر از آن
[B][M1]وان که ضعفی بود در ایمانش
[M2]نبود زان گذشتش آسانش
[B][M1]بلکه در رنج آن گذرگه تنگ
[M2]باشد او را به قدر ضعف درنگ
[B][M1]لیک یابد خلاصی آخر کار
[M2]گر چه بیند مشقت بسیار
[A]
[B][M1]پنجه آمد مواقف عرصات
[M2]که مطیعان بایستند و عصات
[B][M1]کرده آماده خالق داور
[M2]بهر هر موقفی سؤال دگر
[B][M1]هر که گوید جواب خود به صواب
[M2]طی هر موقفی کند به شتاب
[B][M1]ور نه در هر یکی ز سختی حال
[M2]رنج بیند هزار سال و ملال
[A]
[B][M1]هر که افتد به دوزخ از کفار
[M2]جاودان جای او بود در نار
[B][M1]ور بود مؤمن فتاده ز راه
[M2]سوزد آنجا به قدر جرم و گناه
[B][M1]یا خود او را شفاعت شفعا
[M2]برهاند ازان جزا و سزا
[B][M1]ور دری از شفیع نگشاید
[M2]ارحم الراحمین ببخشاید
[A]
[B][M1]چون ز دوزخ کنند خلق گذر
[M2]شست و شویی کنند در کوثر
[B][M1]دود دوزخ ز خود فرو شویند
[M2]سوی جنت سرای خود پویند
[A]
[B][M1]درجات بهشت باشد هشت
[M2]که به قول ثقات ثابت گشت
[B][M1]گر کسی را به قدر علم و عمل
[M2]دهد آنجا خدا مقام و محل
[B][M1]جاودان در مقام خود باشد
[M2]هرگزش دل ز غصه نخراشد
[B][M1]نعمت او بود برون ز شمار
[M2]برتر از جمله نعمت دیدار
[B][M1]که ببیند خدای را به بصر
[M2]چون شب چارده مه انور
[B][M1]هست دیدار حق اجل نعم
[M2]و به انتهی الکلام و تم
[A]
[B][M1]چون شد این اعتقاد نامه درست
[M2]باز گردم به کار و بار نخست
[B][M1]کار من عشق و بار من عشق است
[M2]حاصل روزگار من عشق است
[B][M1]سر رشته کشیده بود به عشق
[M2]دل و جان آرمیده بود به عشق
[B][M1]به سر رشته خود آیم باز
[M2]سخن عاشقی کنم آغاز
[B][M1]هرگز آن رشته را خلل مرساد
[M2]تا به حشرم مهار بینی باد
[B][M1]آن نه رشته سلاسل ذهب است
[M2]نام رشته بر آن نه از ادب است
[B][M1]بهر شیران بود سلاسل زر
[M2]هر که شیر است ازان نپیچد سر
[B][M1]این مسلسل سخن که می خوانی
[M2]هم ازان سلسله ست تا دانی
[B][M1]تا نجوشد ز سینه عشق سخن
[M2]نتوان داد شرح عشق کهن
[B][M1]می زند جوش عشقم از سینه
[M2]تا دهم شرح عشق دیرینه
[B][M1]لیک بیم ملال بی ذوقی
[M2]که ندارد به شرح آن شوقی
[B][M1]می کند بند راه شوق بیان
[M2]می نهد مهر خامشی به دهان
[B][M1]پس همان به که لب فرو بندم
[M2]بیش از این گفت و گوی نپسندم
[B][M1]گر مددگار من شود توفیق
[M2]که کنم درس عشق را تحقیق
[B][M1]بهر آن دفتری ز نو سازم
[M2]داستانی دگر بپردازم
[B][M1]ور بماند جواد عمر از سیر
[M2]ختم الله لی بما هو خیر
[END]