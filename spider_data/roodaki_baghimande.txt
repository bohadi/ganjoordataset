[START][A]
[B][M1]گر من این دوستی تو ببرم تا لب گور[M2]بزنم نعره ولیکن ز تو بینم هنرا
[B][M1]اثر میر نخواهم که بماند به جهان[M2]میر خواهم که بماند به جهان در اثرا
[B][M1]هر که را رفت، همی باید رفته شمری[M2]هر که را مرد، همی باید مرده شمرا
[A]
[B][M1]به حق نالم ز هجر دوست زارا[M2]سحرگاهان چو بر گلبن هزارا
[B][M1]قضا، گر داد من نستاند از تو[M2]ز سوز دل بسوزانم قضا را
[B][M1]چو عارض برفروزی می‌بسوزد[M2]چو من پروانه بر گردت هزارا
[B][M1]نگنجم در لحد، گر زان که لختی[M2]نشینی بر مزارم سوکوارا
[B][M1]جهان این است و چونین بود تا بود[M2]و همچونین بود اینند بارا
[B][M1]به یک گردش به شاهنشاهی آرد[M2]دهد دیهیم و تاج و گوشوارا
[B][M1]توشان زیر زمین فرسوده کردی[M2]زمین داده مر ایشان را زغارا
[B][M1]از آن جان تو لختی خون فسرده[M2]سپرده زیر پای اندر سپارا
[A]
[B][M1]به نام نیک تو، خواجه، فریفته نشوم[M2]که نام نیک تو دامست و زرق‌مر نان را
[B][M1]کسی که دام کند نام نیک از پی نان[M2]یقین بدان تو که دامست نانش مر جان را
[A]
[B][M1]دلا، تا کی همی جویی منی را؟[M2]چه داری دوست هرزه دشمنی را؟
[B][M1]چرا جویی وفا از بی وفایی؟[M2]چه کوبی بیهده سرد آهنی را؟
[B][M1]ایا سوسن بناگوشی ، که داری[M2]به رشک خویشتن هر سوسنی را
[B][M1]یکی زین برزن نا راه برشو[M2]که بر آتش نشانی برزنی را
[B][M1]دل من ارزنی، عشق تو کوهی[M2]چه سایی زیر کوهی ارزنی را؟
[B][M1]ببخشا، ای پسر، بر من ببخشا[M2]مکش در عشق خیره چون منی را
[B][M1]بیا، اینک نگه کن رودکی را[M2]اگر بی جان روان خواهی تنی را
[A]
[B][M1]گرفت خواهم زلفین عنبرین ترا[M2]به بوسه نقش‌کنم برگ یاسمین ترا
[B][M1]هر آن زمین که تو یک ره برو قدم بنهی[M2]هزار سجده برم خاک آن زمین ترا
[B][M1]هزار بوسه دهم بر سخای نامهٔ تو[M2]اگر ببینم بر مهر او نگین ترا
[B][M1]به تیغ هندی گو: دست من جدا بکنند[M2]اگر بگیرم روزی من آستین ترا
[B][M1]اگر چه خامش مردم که شعر باید گفت[M2]زبان من به روی گردد آفرین ترا
[A]
[B][M1]پوپک دیدم به حوالی سرخس[M2]بانگک بر برده به ابر اندرا
[B][M1]چادرکی دیدم رنگین برو[M2]رنگ بسی گونه بر آن چادرا
[B][M1]ای پرغونه و باژگونه جهان[M2]مانده من از تو به شگفت اندرا
[A]
[B][M1]جهانا! چه بینی تو از بچگان[M2]که گه مادری، گاه مادندرا؟
[B][M1]نه پاذیر باید تو را نه ستون[M2]نه دیوار خشت و نه زآهن درا
[A]
[B]
[M1]
کس فرستاد به سر اندر عیار مرا

[M2]
که: مکن یاد به شعر اندر بسیار مرا


[B]
[M1]
وین فژه پیر ز بهر تو مرا خوار گرفت

[M2]
برهاناد ازو ایزد جبار مرا

[A]
[B][M1]با عاشقان نشین و همه عاشقی گزین[M2]با هر که نیست عاشق کم کن قرینیا
[B][M1]باشد گه وصال ببینند روی دوست[M2]تو نیز در میانهٔ ایشان ببینیا
[B][M1]تا اندران میانه، که بینند روی او[M2]تو نیز در میانهٔ ایشان نشینیا
[A]
[B]
[M1]
آمد بهار خرم با رنگ و بوی طیب

[M2]
با صد هزار نزهت و آرایش عجیب


[B]
[M1]
شاید که مرد پیر بدین گه شود جوان

[M2]
گیتی بدیل یافت شباب از پی مشیب


[B]
[M1]
چرخ بزرگوار یکی لشکری بکرد

[M2]
لشکرش ابر تیره و باد صبا نقیب


[B]
[M1]
نفاط برق روشن و تندرش طبل زن

[M2]
دیدم هزار خیل و ندیدم چنین مهیب


[B]
[M1]
آن ابر بین، که گرید چون مرد سوکوار

[M2]
و آن رعد بین، که نالد چون عاشق کئیب


[B]
[M1]
خورشید را ز ابر دمد روی گاه‌گاه

[M2]
چو نان حصاریی، که گذر دارد از رقیب


[B]
[M1]
یک چند روزگار، جهان دردمند بود

[M2]
به شد، که یافت بوی سمن باد را طبیب


[B]
[M1]
باران مشکبوی ببارید نو به نو

[M2]
وز برگ بر کشید یکی حلهٔ قشیب


[B]
[M1]
کنجی که برف پیش همی داشت گل گرفت

[M2]
هر جو یکی که خشک همی بود شد رطیب


[B]
[M1]
تندر میان دشت همی باد بردمد

[M2]
برق از میان ابر همی برکشد قضیب


[B]
[M1]
لاله میان کشت بخندد همی ز دور

[M2]
چون پنجهٔ عروس به حنّا شده خضیب


[B]
[M1]
بلبل همی بخواند در شاخسار بید

[M2]
سار از درخت سرو مرو را شده مجیب


[B]
[M1]
صلصل به سر و بن بر، با نغمهٔ کهن

[M2]
بلبل به شاخ گل بر، با لحنک غریب


[B]
[M1]
اکنون خورید باده و اکنون زیید شاد

[M2]
کاکنون برد نصیب حبیب از بر حبیب


[B]
[M1]
ساقی گزین و باده و می خور به بانگ زیر

[M2]
کز کشت سار نالد و از باغ عندلیب


[B]
[M1]
هر چند نوبهار جهان است به چشم خوب

[M2]
دیدار خواجه خوب تر، آن مهتر حسیب


[B]
[M1]
شیب تو با فراز وفراز تو با نشیب

[M2]
فرزند آدمی به تو اندر به شیب و تیب


[B]
[M1]
دیدی تو ریژ و کام بدو اندرون بسی

[M2]
بارید کان مطرب بودی به فر و زیب

[A]
[B][M1]گل صدبرگ و مشک و عنبر وسیب[M2]یاسمین سپید و مورد بزیب
[B][M1]این همه یکسره تمام شدست[M2]نزد تو، ای بت ملوک فریب
[B][M1]شب عاشقت لیله‌القدرست[M2]چون تو بیرون کنی رخ از جلبیب
[B][M1]به حجاب اندرون شود خورشید[M2]گر تو برداری از دو لاله حجیب
[B][M1]وآن زنخدان بسیب ماند راست[M2]اگر از مشک خال دارد سیب
[A]
[B][M1]با خردومند بی‌وفا بود این بخت[M2]خویشتن خویش را بکوش تو یک لخت
[B][M1]خود خور و خود ده، کجا نبود پشیمان[M2]هر که بداد وبخورد از آن چه که بلفخت
[A]
[B][M1]رودکی چنگ بر گرفت و نواخت[M2]باده انداز، کو سرود انداخت
[B][M1]زان عقیقین میی، که هر که بدید[M2]از عقیق گداخته نشناخت
[B][M1]هر دو یک گوهرند، لیک به طبع[M2]این بیفسرد و آن دگر بگداخت
[B][M1]نابسوده دو دست رنگین کرد[M2]ناچشیده به تارک اندر تاخت
[A]
[B][M1]آن صحن چمن، که از دم دی[M2]گفتی: دم گرگ یا پلنگ است
[B][M1]اکنون ز بهار مانوی طبع[M2]پرنقش و نگار همچو ژنگ است
[B][M1]بر کشتی عمر تکیه کم کن[M2]کاین نیل نشیمن نهنگ است
[A]
[B][M1]به سرای سپنج مهمان را[M2]دل نهادن همیشگی نه رواست
[B][M1]زیر خاک اندرونت باید خفت[M2]گر چه اکنونت خواب بر دیباست
[B][M1]با کسان بودنت چه سود کند؟[M2]که به گور اندرون شدن تنهاست
[B][M1]یار تو زیر خاک مور و مگس[M2]چشم بگشا، ببین: کنون پیداست
[B][M1]آن که زلفین و گیسویت پیراست[M2]گر چه دینار یا درمش بهاست
[B][M1]چون ترا دید زردگونه شده[M2]سرد گردد دلش، نه نابیناست
[A]
[B][M1]امروز به هر حالی بغداد بخاراست[M2]کجا میر خراسانست، پیروزی آنجاست
[B][M1]ساقی، تو بده باده ومطرب تو بزن رود[M2]تا می خورم امروز، که وقت طرب ماست
[B][M1]می هست ودرم هست و بت لاله رخان هست[M2]غم نیست وگر هست نصیب دل اعداست
[A]
[B][M1]این جهان پاک خواب کردار است[M2]آن شناسد که دلش بیدار است
[B][M1]نیکی او به جایگاه بد است[M2]شادی او به جای تیمار است
[B][M1]چه نشینی بدین جهان هموار؟[M2]که همه کار او نه هموار است
[B][M1]کنش او نه خوب و چهرش خوب[M2]زشت کردار و خوب دیدار است
[A]
[B][M1]زمانه ، پندی آزادوار داد مرا[M2]زمانه، چون نگری، سربه سر همه پندست
[B][M1]به روز نیک کسان، گفت: تا تو غم نخوری[M2]بسا کسا! که به روز تو آرزومندست
[B][M1]زمانه گفت مرا: خشم خویش دار نگاه[M2]کرا زبان نه به بندست پای دربندست
[A]
[B][M1]به خیره برشمرد سیر خورده گرسنه را[M2]چنان که درد کسان بر دگر کسی خوارست
[B][M1]چو پوست روبه ببینی به خان واتگران[M2]بدان که: تهمت او دنبهٔ به سر کارست
[A]
[B][M1]مرغ دیدی که بچه زو ببرند؟[M2]چاو چاوان درست چونانست
[B][M1]باز چون بر گرفت پرده ز روی[M2]کروه دندان و پشت چوگانست
[A]
[B][M1]آخر هر کس از دو بیرون نیست[M2]یا برآوردنی‌ست، یا زدنی‌ست
[B][M1]نه به آخر همه بفرساید؟[M2]هرکه انجام راست فرسدنی‌ست
[A]
[B][M1]چون تیغ به دست آری، مردم نتوان کشت[M2]نزدیک خداوند بدی نیست فرامشت
[B][M1]این تیغ نه از بهر ستمکاران کردند[M2]انگور نه از بهر نبیذ است به چرخشت
[B][M1]عیسی به رهی دید یکی کشته فتاده[M2]حیران شد و بگرفت به دندان سر انگشت
[B][M1]گفتا که: که را کشتی تا کشته شدی زار؟[M2]تا باز که او را بکشد؟ آن که تو را کشت
[B][M1]انگشت مکن رنجه به در کوفتن کس[M2]تا کس نکند رنجه به در کوفتنت مشت
[A]
[B][M1]مهر مفگن برین سرای سپنج[M2]کین جهان پاک بازیی نیرنج
[B][M1]نیک او را فسانه واری شو[M2]بد او را کمرت سخت بتنج
[A]
[B][M1]پیشم آمد بامداد آن دلبر از راه شکوخ[M2]با دو رخ از شرم لعل و با دو چشم از سحر شوخ
[B][M1]آستین بگرفتمش، گفتم که: مهمان من آی[M2]داد پوشیده جوابم: مورد و انجیر و کلوخ
[A]
[B][M1]ای روی تو چو روز دلیل موحدان[M2]وی موی تو چنان چو شب ملحد از لحد
[B][M1]ای من مقدم از همه عشاق، چون تویی[M2]مر حسن را مقدم، چون از کلام قد
[B][M1]مکی به کعبه فخر کند، مصریان به نیل[M2]ترسا به اسقف و علوی بافتخار جد
[B][M1]فخر رهی بدان دو سیه چشمکان توست[M2]کآمد پدید زیر نقاب از بر دو خد
[A]
[B][M1]شاد زی با سیاه چشمان، شاد[M2]که جهان نیست جز فسانه و باد
[B][M1]زآمده شادمان بباید بود[M2]وز گذشته نکرد باید یاد
[B][M1]من و آن جعد موی غالیه بوی[M2]من و آن ماهروی حورنژاد
[B][M1]نیک بخت آن کسی که داد و بخورد[M2]شوربخت آن که او نخورد و نداد
[B][M1]باد و ابر است این جهان، افسوس![M2]باده پیش آر، هر چه باداباد
[B][M1]شاد بوده‌ست از این جهان هرگز[M2]هیچ کس؟ تا از او تو باشی شاد
[B][M1]داد دیده‌ست از او به هیچ سبب[M2]هیچ فرزانه؟ تا تو بینی داد
[A]
[B][M1]جهان به کام خداوند باد و دیر زیاد[M2]برو به هیچ حوادث زمانه دست مداد
[B][M1]درست و راست کناد این مثل خدای ورا[M2]اگر ببست یکی در، هزار در بگشاد
[B][M1]خدای عرش جهان را چنین نهاد نهاد[M2]که گاه مردم شادان و گه بود ناشاد
[B][M1]... این مصرع ساقط شده ...[M2]خدای چشم بد از ملک تو بگرداناد
[A]
[B][M1]چهار چیز مر آزاده را زغم بخرد:[M2]تن درست و خوی نیک و نام نیک و خرد
[B][M1]هر آن که ایزدش این چهار روزی کرد[M2]سزد که شاد زید جاودان و غم نخورد[A]
[B][M1]از دوست بهر چیز چرا بایدت آزرد؟[M2]کین عیش چنین باشد گه شادی و گه درد
[B][M1]گر خوار کند مهتر، خواری نکند عیب[M2]چون بازنوازد، شود آن داغ جفا سرد
[B][M1]صد نیک به یک بد نتوان کرد فراموش[M2]گر خار بر اندیشی خرمانتوان خورد
[B][M1]او خشم همی گیرد، تو عذر همی خواه[M2]هر روز به نو یار دگر می‌نتوان کرد
[A]
[B][M1]حاتم طایی تویی اندر سخا[M2]رستم دستان تویی اندر نبرد
[B][M1]نی، که حاتم نیست با جود تو راد[M2]نی، که رستم نیست در جنگ تو مرد
[A]
[B][M1]چون بچهٔ کبوتر منقار سخت کرد[M2]هموار کرد پرّ و بیوکند مویِ زرد،
[B][M1]کابوک را نخواهد و شاخ آرزو کند[M2]وز شاخ سوی بام شود باز گردگرد
[A]
[B][M1]مرد مرادی، نه همانا که مرد[M2]مرگ چنان خواجه نه کاری‌ست خرد
[B][M1]جان گرامی به پدر باز داد[M2]کالبد تیره به مادر سپرد
[B][M1]آن ملک با ملکی رفت باز[M2]زنده کنون شد که تو گویی: بمرد
[B][M1]کاه نبد او، که به بادی پرید[M2]آب نبد او، که به سرما فسرد
[B][M1]شانه نبود او، که به مویی شکست[M2]دانه نبود او، که زمینش فشرد
[B][M1]گنج زری بود در این خاکدان[M2]کاو دو جهان را به جوی می‌شمرد
[B][M1]قالب خاکی سوی خاکی فکند[M2]جان و خرد سوی سماوات برد
[B][M1]جان دوم را، که ندانند خلق[M2]مصقله‌ای کرد و به جانان سپرد
[B][M1]صاف بد آمیخته با درد می[M2]بر سر خم رفت و جدا شد ز درد
[B][M1]در سفر افتند به هم، ای عزیز[M2]مروزی و رازی و رومی و کرد
[B][M1]خانهٔ خود باز رود هر یکی[M2]اطلس کی باشد همتای برد؟
[B][M1]خامش کن چون نقط، ایرا ملک[M2]نام تو از دفتر گفتن سترد
[A]
[B][M1]زلف ترا جیم که کرد؟ آن که کرد[M2]خال ترا نقطهٔ آن جیم کرد
[B][M1]وآن دهن تنگ تو گویی کسی[M2]دانگکی نار به دو نیم کرد
[A]
[B][M1]فرشته را ز حلاوت دهان پر آب شود[M2]چو از حرارت می‌دلبرم لبان لیسد
[B][M1]روان ز دیدهٔ افلاکیان شود جیحون[M2]نصال تیرت اگر قبضهٔ کمان لیسد
[B][M1]به خاک خفتهٔ تیغ تو از حلاوت زخم[M2]زبان برآورد و زخم را دهان لیسد
[A]
[B][M1]ملکا، جشن مهرگان آمد[M2]جشن شاهان و خسروان آمد
[B][M1]خز به جای ملحم و خرگاه[M2]بدل باغ و بوستان آمد
[B][M1]مورد به جای سوسن آمد باز[M2]می به جای ارغوان آمد
[B][M1]تو جوانمرد و دولت تو جوان[M2]می به بخت تو نوجوان آمد[A]
[B]
[M1]
گل دگر ره به گلستان آمد

[M2]
وارهٔ باغ و بوستان آمد


[B]
[M1]
وار آذر گذشت و شعلهٔ او

[M2]
شعلهٔ لاله را زمان آمد

[A]
[B][M1]دیر زیاد! آن بزرگوار خداوند[M2]جان گرامی به جانش اندر پیوند
[B][M1]دایم بر جان او بلرزم، زیراک[M2]مادر آزادگان کم آرد فرزند
[B][M1]از ملکان کس چنو نبود جوانی[M2]راد و سخندان و شیرمرد و خردمند
[B][M1]کس نشناسد همی که: کوشش او چون؟[M2]خلق نداند همی که بخشش او چند
[B][M1]دست و زبان زر و در پراگند او را[M2]نام به گیتی نه از گزاف پراگند
[B][M1]در دل ما شاخ مهربانی به نشاست[M2]دل نه به بازی ز مهر خواسته برکند
[B][M1]همچو معماست فخر و همت او شرح[M2]همچو ابستاست فضل و سیرت اوزند
[B][M1]گر چه بکوشند شاعران زمانه[M2]مدح کسی را کسی نگوید مانند
[B][M1]سیرت او تخم کشت و نعمت او آب[M2]خاطر مداح او زمین برومند
[B][M1]سیرت او بود وحی نامه به کسری[M2]چون که به آیینش پندنامه بیاگند
[B][M1]سیرت آن شاه پندنامهٔ اصلیست[M2]ز آن که همی روزگار گیرد از او پند
[B][M1]هر که سر از پند شهریار بپیچید[M2]پای طرب را به دام گرم درافکند
[B][M1]کیست به گیتی خمیر مایهٔ ادبار؟[M2]آن که به اقبال او نباشد خرسند
[B][M1]هر که نخواهد همی گشایش کارش[M2]گو: بشو و دست روزگار فروبند
[B][M1]ای ملک، از حال دوستانش همی ناز[M2]ای فلک، از حال دشمنانش همی خند
[B][M1]آخر شعر آن کنم که اول گفتم:[M2]دیر زیاد! آن بزرگوار خداوند
[A]
[B][M1]جز آن که مستی عشقست هیچ مستی نیست[M2]همین بلات بسست، ای بهر بلا خرسند
[B][M1]خیال رزم تو گر در دل عدو گردد[M2]ز بیم تیغ تو بندش جدا شود از بند
[B][M1]ز عدل تست به هم باز و صعوه را پرواز[M2]ز حکم تست شب و روز را به هم پیوند
[B][M1]به خوشدلی گذران بعد ازین، که باد اجل[M2]درخت عمر بداندیش را ز پا افگند
[B][M1]همیشه تا که بود از زمانه نام و نشان[M2]مدام تا که بود گردش سپهر بلند
[B][M1]به بزم عیش و طرب باد نیک‌خواه تو شاد[M2]حسود جاه تو بادا ز غصه زار و نژند[A]
[B][M1]نیز ابا نیکوان نمایدت جنگ فند[M2]لشکر فریادنی، خواسته‌نی سودمند
[B][M1]قند جداکن از وی، دور شو از زهر دند[M2]هر چه به آخر بهست جان ترا آن پسند[A]
[B]
[M1]
صرصر هجر تو، ای سرو بلند

[M2]
ریشهٔ عمر من از بیخ بکند


[B]
[M1]
پس چرا بستهٔ اویم همه عمر؟

[M2]
اگر آن زلف دوتا نیست کمند


[B]
[M1]
به یکی جان نتوان کرد سؤال:

[M2]
کز لب لعل تو یک بوس به چند؟


[B]
[M1]
بفگند آتش اندر دل حسن

[M2]
آن چه هجران تو از سینه فگند

[A]
[B][M1]مهتران جهان همه مردند[M2]مرگ را سر همه فرو کردند
[B][M1]زیر خاک اندرون شدند آنان[M2]که همه کوشک‌ها برآوردند
[B][M1]از هزاران هزار نعمت و ناز[M2]نه به آخر به جز کفن بردند؟
[B][M1]بود از نعمت آن چه پوشیدند[M2]و آن چه دادند و آن چه را خوردند
[A]
[B][M1]مرا تو راحت جانی، معاینه، نه خبر[M2]کرا معاینه آید خبر چه سود کند؟
[B][M1]سپر به پیش کشیدم خدنگ قهر ترا[M2]چو تیر بر جگر آید سپر چه سود کند؟
[A]
[B][M1]تا کی گویی که: اهل گیتی[M2]در هستی و نیستی لئیمند؟
[B][M1]چون تو طمع از جهان بریدی[M2]دانی که همه جهان کریمند
[A]
[B][M1]اگر چه عذر بسی بود روزگار نبود[M2]چنان که بود به ناچار خویشتن بخشود
[B][M1]خدای را بستودم، که کردگار من است[M2]زبانم از غزل و مدح بندگانش نسود
[B][M1]همه به تنبل و بند است بازگشتن او[M2]شرنگ نوش آمیغ است و روی زراندود
[B][M1]بنفشه‌های طری خیل خیل بر سر کرد[M2]چو آتشی که به گوگرد بردوید کبود
[B][M1]بیار و هان بده آن آفتاب کش بخوری[M2]ز لب فرو شود و از رخان برآید زود
[A]
[B][M1]مرا بسود و فرو ریخت هر چه دندان بود[M2]نبود دندان، لا بل چراغ تابان بود
[B][M1]سپید سیم زده بود و در و مرجان بود[M2]ستارهٔ سحری بود و قطره باران بود
[B][M1]یکی نماند کنون زآن همه، بسود و بریخت[M2]چه نحس بود! همانا که نحس کیوان بود
[B][M1]نه نحس کیوان بود و نه روزگار دراز[M2]چه بود؟ منت بگویم: قضای یزدان بود
[B][M1]جهان همیشه چنین است، گرد گردان است[M2]همیشه تا بود آیین گرد، گردان بود
[B][M1]همان که درمان باشد، به جای درد شود[M2]و باز درد، همان کاز نخست درمان بود
[B][M1]کهن کند به زمانی همان کجا نو بود[M2]و نو کند به زمانی همان که خلقان بود
[B][M1]بسا شکسته بیابان، که باغ خرم بود[M2]و باغ خرم گشت آن کجا بیابان بود
[B][M1]همی چه دانی؟ ای ماهروی مشکین موی[M2]که حال بنده از این پیش بر چه سامان بود؟!
[B][M1]به زلف چوگان نازش همی کنی تو بدو[M2]ندیدی آن گه او را که زلف چوگان بود
[B][M1]شد آن زمانه که رویش به سان دیبا بود[M2]شد آن زمانه که مویش به سان قطران بود
[B][M1]چنان که خوبی مهمان و دوست بود عزیز[M2]بشد که باز نیامد، عزیز مهمان بود
[B][M1]بسا نگار، که حیران بدی بدو در، چشم[M2]به روی او در، چشمم همیشه حیران بود
[B][M1]شد آن زمانه، که او شاد بود و خرم بود[M2]نشاط او به فزون بود و غم به نقصان بود
[B][M1]همی خرید و همی سخت، بیشمار درم[M2]به شهر هر گه یک ترک نار پستان بود
[B][M1]بسا کنیزک نیکو، که میل داشت بدو[M2]به شب ز یاری او نزد جمله پنهان بود
[B][M1]به روز چون که نیارست شد به دیدن او[M2]نهیب خواجهٔ او بود و بیم زندان بود
[B][M1]نبیذ روشن و دیدار خوب و روی لطیف[M2]اگر گران بد، زی من همیشه ارزان بود
[B][M1]دلم خزانهٔ پر گنج بود و گنج سخن[M2]نشان نامهٔ ما مهر و شعر عنوان بود
[B][M1]همیشه شاد و ندانستمی که، غم چه بود؟[M2]دلم نشاط و طرب را فراخ میدان بود
[B][M1]بسا دلا، که به سان حریر کرده به شعر[M2]از آن سپس که به کردار سنگ ‌و سندان بود
[B][M1]همیشه چشمم زی زلفکان چابک بود[M2]همیشه گوشم زی مردم سخندان بود
[B][M1]عیال نه، زن و فرزند نه، مئونت نه[M2]از این همه تنم آسوده بود و آسان بود
[B][M1]تو رودکی را -ای ماهرو!- کنون بینی[M2]بدان زمانه ندیدی که این چنینان بود
[B][M1]بدان زمانه ندیدی که در جهان رفتی[M2]سرود گویان، گویی هزاردستان بود
[B][M1]شد آن زمانه که او انس رادمردان بود[M2]شد آن زمانه که او پیشکار میران بود
[B][M1]همیشه شعر ورا زی ملوک دیوان است[M2]همیشه شعر ورا زی ملوک دیوان بود
[B][M1]شد آن زمانه که شعرش همه جهان بَنَوشت[M2]شد آن زمانه که او شاعر خراسان بود
[B][M1]کجا به گیتی بوده‌ست نامور دهقان[M2]مرا به خانهٔ او سیم بود و حُملان بود
[B][M1]که را بزرگی و نعمت ز این و آن بودی[M2]مرا بزرگی و نعمت ز آل سامان بود
[B][M1]بداد میر خراسانش چل هزار درم[M2]وزو فزونی یک پنج میر ماکان بود
[B][M1]ز اولیاش پراکنده نیز هشت هزار[M2]به من رسید، بدان وقت، حال خوب آن بود
[B][M1]چو میر دید سخن، داد داد مردی خویش[M2]ز اولیاش چنان کز امیر فرمان بود
[B][M1]کنون زمانه دگر گشت و من دگر گشتم[M2]عصا بیار، که وقت عصا و انبان بود
[A]
[B][M1]می آرد شرف مردمی پدید[M2]آزاده نژاد از درم خرید
[B][M1]می آزاده پدید آرد از بداصل[M2]فراوان هنرست اندرین نبید
[B][M1]هرآن گه که خوری می خوش آن گه است[M2]خاصه چو گل و یاسمن دمید
[B][M1]بسا حصن بلندا، که می گشاد[M2]بسا کرهٔ نوزین، که بشکنید
[B][M1]بسا دون بخیلا، که می بخورد[M2]کریمی به جهان در پراگنید
[A]
[B][M1]دریغ! مدحت چون درو آبدار غزل[M2]که چابکیش نیاید همی به لفظ پدید
[B][M1]اساس طبع ثنایست، بل قوی‌تر ازان[M2]ز آلت سخن آمد همی همه مانیذ
[A]
[B][M1]هر باد، که از سوی بخارا به من آید[M2]با بوی گل و مشک و نسیم سمن آید
[B][M1]بر هر زن و هر مرد، کجا بروزد آن باد[M2]گویی: مگر آن باد همی از ختن آید
[B][M1]نی نی، ز ختن باد چنو خوش نوزد هیچ[M2]کان باد همی از بد معشوق من آید
[B][M1]هر شب نگرانم به یمن تا: تو برآیی[M2]زیرا که سهیلی و سهیل از یمن آید
[B][M1]کوشم که: بپوشم، صنما، نام تو از خلق[M2]تا نام تو کم در دهن انجمن آید
[B][M1]با هر که سخن گویم، اگر خواهم وگر نی[M2]اول سخنم نام تو اندر دهن آید
[A]
[B][M1]کار همه راست، آن چنان که بباید[M2]حال شادیست، شاد باشی، شاید
[B][M1]انده و اندیشه را دراز چه داری؟[M2]دولت خود همان کند که بباید
[B][M1]رای وزیران ترا به کار نیابد[M2]هر چه صوابست بخت خود فرماید
[B][M1]چرخ نیارد بدیل تو ز خلایق[M2]و آن که ترا زاد نیز چون تو نزاید
[B][M1]ایزد هرگز دری نبندد بر تو[M2]تا صد دگر به بهتری نگشاید
[A]
[B][M1]دریا دو چشم و آتش بر دل همی فزاید[M2]مردم میان دریا و آتش چگونه پاید؟
[B][M1]نیش نهنگ دارد، دل را همی خساید[M2]ندهم، که ناگوارد، کایدون نه خردخاید
[A]
[B][M1]اندی که امیر ما باز آید پیروز[M2]مرگ از پس دیدنش روا باشد و شاید
[B][M1]پنداشت همی حاسد: کو باز نیاید[M2]باز آمد، تا هر شفکی ژاژ نخاید
[A]
[B][M1]کسی را که باشد بدل مهر حیدر[M2]شود سرخ رو در دو گیتی به آور
[B][M1]ایا سر و بن، در تک و پوی آنم[M2]که: فرغند آسا بپیچم به توبر
[A]
[B][M1]نگارینا، شنیدستم که: گاه محنت و راحت[M2]سه پیراهن سلب بوده‌ست یوسف را به عمر اندر
[B][M1]یکی از کید شد پر خون، دوم شد چاک از تهمت[M2]سوم یعقوب را از بوش روشن گشت چشم تر
[B][M1]رخم ماند بدان اول، دلم ماند بدان ثانی[M2]نصیب من شود در وصل آن پیراهن دیگر؟
[A]
[B][M1]بر رخش زلف عاشق است چو من[M2]لاجرم همچو منش نیست قرار
[B][M1]من و زلفین او نگونساریم[M2]او چرا بر گل است و من بر خار؟
[B][M1]همچو چشمم توانگر است لبم[M2]آن به لعل، این به لؤلؤ شهوار
[B][M1]تا به خاک اندرت نگرداند[M2]خاک و ماک از تو بر ندارد کار
[B][M1]رگ که با پیشیار بنمایی[M2]دل تو خوش کند به خوش گفتار
[B][M1]باد یک چند بر تو پیماید[M2]اند کاو را روان بود بازار
[B][M1]لعل می را ز درج خم برکش[M2]در کدو نیمه کن، به پیش من آر
[B][M1]زن و دخترش گشته مویه کنان[M2]رخ کرده به ناخنان شدکار
[A]
[B][M1]ای عاشق دل داده بدین جای سپنجی[M2]همچون شمنی شیفته بر صورت فرخار
[B][M1]امروز به اقبال تو، ای میر خراسان[M2]هم نعمت و هم روی نکو دارم و سیار
[B][M1]درواز و دریواز فرو گشت و بر آمد[M2]بیمست که: یک بار فرود آید دیوار
[B][M1]دیوار کهن گشته بپرداز بادیز[M2]یک روز همه پست شود، رنجش بگذار
[B][M1]آن خجش ز گردنش در آویخته گویی[M2]خیکیست پراز باد، درو ریخته از بار
[B][M1]آن کن که درین وقت همی کردی هر سال[M2]خز پوش و به کاشانه رو از صفه و فروار
[B][M1]یاد آری و دانی که: تویی زیرک و نادان[M2]ور یاد نداری تو سگالش کن و یادآر
[A]
[B][M1]مرا جود او تازه دارد همی[M2]مگر جودش ابر است و من کشتزار
[B][M1]«مگر» یک سو افکن، که خود هم چنین[M2]بیندیش و دیدهٔ خرد برگمار
[B][M1]ابا برق و با جستن صاعقه[M2]ابا غلغل رعد در کوهسار
[B][M1]نه ماه سیامی، نه ماه فلک[M2]که اینت غلام است و آن پیشکار
[B][M1]نه چون پور میر خراسان، که او[M2]عطا را نشسته بود کردگار
[A]
[B][M1]اگر گل آرد بار آن رخان او، نه شگفت[M2]هر آینه چو همه می‌خورد گل آرد بار
[B][M1]به زلف کژ ولیکن به قد و قامت راست[M2]به تن درست ولیکن به چشمکان بیمار
[A]
[B][M1]گر شود بحر کف همت تو موج زنان[M2]ور شود ابر سر رایت تو توفان بار
[B][M1]بر موالیت بپاشد همه در و گوهر[M2]بر اعادیت ببارد همه شخکاسه و خار
[A]
[B][M1]ای خواجه، این همه که تو بر می‌دهی شمار[M2]بادام ترّ و سیکی و بهمان و باستار
[B][M1]مار است این جهان و جهانجوی مارگیر[M2]از مارگیر مار برآرد همی دمار
[A]
[B][M1]به دور عدل تو در زیر چرخ مینایی[M2]چنان گریخت ز دهر دو رنگ، رنگ فتور
[B][M1]که باز شانه کند همچو باد سنبل را[M2]به نیش چنگل خون ریز تارک عصفور
[A]
[B][M1]چرخ فلک هرگز پیدا نکرد[M2]چون تو یکی سفلهٔ دون و ژکور
[B][M1]خواجه ابوالقاسم از ننگ تو[M2]بر نکند سر به قیامت ز گور
[A]
[B][M1]بود اعور و کوسج و لنگ و پس من[M2]نشته برو چون کلاغی بر اعور[A]
[B][M1]وقت شبگیر بانگ نالهٔ زیر[M2]خوشتر آید به گوشم از تکبیر
[B][M1]زاری زیر و این مدار شگفت[M2]گر ز دشت اندر آورد نخجیر
[B][M1]تن او تیر نه، زمان به زمان[M2]به دل اندر همی‌گذارد تیر
[B][M1]گاه گریان و گه بنالد زار[M2]بامدادان و روز تا شبگیر
[B][M1]آن زبان‌آور و زبانش نه[M2]خبر عاشقان کند تفسیر
[B][M1]گاه دیوانه را کند هشیار[M2]گه به هشیار برنهد زنجیر
[A]
[B][M1]چاکرانت به گه رزم چو خیاطانند[M2]گرچه خیاط نیند، ای ملک کشور گیر
[B][M1]به گز نیزه قد خصم تو می‌پیمایند[M2]تا ببرند به شمشیر و بدوزند به تیر
[A]
[B][M1]همی بکشتی تا در عدو نماند شجاع[M2]همی بدادی تا در ولی نماند فقیر
[B][M1]بسا کسا که بره‌ست و فرخشه بر خوانش[M2]بسا کسا که جوین نان همی نیابد سیر
[B][M1]مبادرت کن و خامش مباش چندینا[M2]اگرت بدره رساند همی به بدر منیر
[A]
[B][M1]زیرش عطارد، آن که نخوانیش جز دبیر[M2]یک نام او عطارد و یک نام اوست تیر
[B][M1]عاجز شود ز اشک دو چشم و غریو من[M2]ابر بهارگاهی و بختور در مطیر
[B][M1]گیتی چو گاو نیک دهد شیر مر ترا[M2]خود باز بشکند به کرانه خنور شیر
[A]
[B][M1]زندگانی چه کوته و چه دراز[M2]نه به آخر بمرد باید باز؟
[B][M1]هم به چنبر گذار خواهد بود[M2]این رسن را، اگر چه هست دراز
[B][M1]خواهی اندر عنا و شدت زی[M2]خواهی اندر امان به نعمت و ناز
[B][M1]خواهی اندک‌تر از جهان بپذیر[M2]خواهی از ری بگیر تا به طراز
[B][M1]این همه باد و بود تو خواب است[M2]خواب را حکم نی، مگر به مجاز
[B][M1]این همه روز مرگ یکسانند[M2]نشناسی ز یک دگرشان باز
[B][M1]ناز، اگر خوب را سزاست به شرط[M2]نسزد جز تو را کرشمه و ناز
[A]
[B][M1]روی به محراب نهادن چه سود؟[M2]دل به بخارا و بتان طراز
[B][M1]ایزد ما وسوسهٔ عاشقی[M2]از تو پذیرد، نپذیرد نماز
[A]
[B][M1]زمانه اسب و تو رایض، به رای خویشت تاز[M2]زمانه گوی و تو چوگان به رای خویشت باز
[B][M1]اگرچه چنگ نوازان لطیف دست بوند[M2]فدای دست قلم باد دست چنگ نواز
[B][M1]تویی، که جور و بخیلی به تو گرفت نشیب[M2]چنانکه داد و سخاوت به تو گرفت فراز
[A]
[B][M1]چون سپرم نه میان بزم به نوروز[M2]درمه بهمن بتاز و جان عدو سوز
[B][M1]باز تو بی رنج باش وجان تو خرم[M2]بانی و با رود و با نبیذ فنا روز
[A]
[B][M1]همی برآیم با آن که برنیاید خلق[M2]و برنیایم با روزگار خورده کریز
[B][M1]چو فضل میرابوالفضل بر همه ملکان[M2]چو فضل گوهر و یاقوت بر نبهره پشیز
[A]
[B][M1]گر نه بدبختمی، مراکه فگند؟[M2]به یکی جاف جاف زود غرس
[B][M1]او مرا پیش شیر بپسندد[M2]من نتاوم برو نشسته مگس
[B][M1]گرچه نامردم است، مهر و وفاش[M2]نشود هیچ از این دلم یرگس
[B][M1]گیردی آب جوی رز پندام[M2]چون بود بسته بنک راه ز خس
[A]
[B][M1]گرد گل سرخ اندر خطی بکشیدی[M2]تاخلق جهان را بفگندی به خلالوش
[B][M1]کافور تو بالوس بود، مشک تو باناک[M2]بالوس تو کافور کنی دایم مغشوش
[A]
[B][M1]کاروان شهید رفت از پیش[M2]وآن ما رفته گیر و می‌اندیش
[B][M1]از شمار دو چشم یک تن کم[M2]وز شمار خرد هزاران بیش
[B][M1]توشهٔ جان خویش ازو بربای[M2]پیش کایدت مرگ پای آگیش
[B][M1]آن چه با رنج یافتیش و به ذل[M2]تو به آسانی از گزافه مدیش
[B][M1]خویش بیگانه گردد از پی سود[M2]خواهی آن روز؟ مزد کمتر دیش
[B][M1]گرگ را کی رسد ملامت شاة[M2]باز را کی رسد نهیب شخیش
[A]
[B][M1]رهی سوار و جوان و توانگر از ره دور[M2]به خدمت آمد، نیکو سگال و نیک اندیش
[B][M1]پسند باشد مر خواجه را پس از ده سال[M2]که: باز گردد پیر و پیاده و درویش؟
[A]
[B][M1]ای لک، ار ناز خواهی و نعمت[M2]گرد درگاه او کنی لک و پک
[B][M1]یخچه بارید و پای من بفسرد[M2]ورغ بر بند یخچه را ز فلک
[A]
[B][M1]بسا که مست در این خانه بودم وشادان[M2]چنان که جاه من افزون بد از امیر و ملوک
[B][M1]کنون همانم و خانه همان و شهر همان[M2]مرا نگویی کز چه شده‌ست شادی سوک؟
[A]
[B][M1]زان می، که گر سرشکی ازان درچکد به نیل[M2]صدسال مست باشد از بوی او نهنگ
[B][M1]آهو به دشت اگر بخورد قطره‌ای ازو[M2]غرنده شیر گردد و نندیشد از پلنگ
[A]
[B][M1]می لعل پیش آر و پیش من آی[M2]به یک دست جام و به یک دست چنگ
[B][M1]از آن می مرا ده، که از عکس او[M2]چو یاقوت گردد به فرسنگ سنگ
[A]
[B][M1]کسان که تلخی زهر طلب نمی‌دانند[M2]ترش شوند و بتابند رو ز اهل سؤال
[B][M1]تو را که می‌شنوی طاقت شنیدن نیست[M2]مرا که می‌طلبم خود چگونه باشد حال؟
[B][M1]شکفت لاله تو زیغال بشکفان که همی[M2]به دور لاله به کف برنهاده به، زیغال
[A]
[B][M1]دریغم آید خواندن گزاف وار دو نام[M2]بزرگوار دو نام از گزاف خواندن عام
[B][M1]یکی که خوبان را یکسره نکو خوانند[M2]دگر که: عاشق گویند عاشقان را نام
[B][M1]دریغم آید چون مر تو را نکو خوانند[M2]دریغم آید چون بر رهیت عاشق نام
[B][M1]مرا دلیست که از غمگنی چو دور شود[M2]به غمگنان شود و غم فراز گیرد وام
[A]
[B][M1]دریغ آن که گرد کرد با رنج[M2]کزو نیست بهر من جز سوتام
[B][M1]هلا! رودکی از کس اندر متاب[M2]بکن هر چه کردنیست بامدام
[B][M1]که فرغول برندارد آن روز[M2]که بر تخته ترا سیاه شود فام
[A]
[B][M1]اگر امیر جهاندار داد من ندهد[M2]چهار ساله نوید مرا که هست خرام
[B][M1]همه نیوشهٔ خواجه به نیکویی و به صلح[M2]همه نیوشهٔ نادان به جنگ و کار نغام
[A]
[B][M1]چون گسی کردمت بدستک خویش[M2]گنه خویش بر تو افگندم
[B][M1]خانه از روی تو تهی کردم[M2]دیده از خون دل بیاگندم
[B][M1]عجب آید مرا ز کردهٔ خویش[M2]کز در گریه‌ام، همی خندم
[A]
[B]
[M1]
چو در پاش گردد به معنی زبانم

[M2]
رسد مرحبا از زمین و زمانم


[B]
[M1]
به صورت و نوا و بصیت معانی

[M2]
طرب بخش روحم، فرحزای جانم


[B]
[M1]
خرد در بها نقد هستی فرستد

[M2]
گهرهای رنگین چو زاید ز کانم

[A]
[B][M1]بیا، دل و جان را به خداوند سپاریم[M2]اندوه درم و غم دینار نداریم
[B][M1]جان را ز پی دین و دیانت بفروشیم[M2]وین عمر فنا را بره غزو گزاریم
[A]
[B]
[M1]
بل تا خوریم باده، که مستانیم

[M2]
وز دست نیکوان می بستانیم


[B]
[M1]
دیوانگان بیهشمان خوانند

[M2]
دیوانگان نه‌ایم، که مستانیم

[A]
[B][M1]هست بر خواجه پیچیده رفتن[M2]راست چون بر درخت پیچد سن
[B][M1]این عجبتر که: می نداند او[M2]شعر از شعر و خنب را از خن
[A]
[B][M1]مادر می را بکرد باید قربان[M2]بچهٔ او را گرفت و کرد به زندان
[B][M1]بچهٔ او را ازو گرفت ندانی[M2]تاش نکوبی نخست و زو نکشی جان
[B][M1]جز که نباشد حلال دور بکردن[M2]بچهٔ کوچک ز شیر مادر و پستان
[B][M1]تا نخورد شیر هفت مه به تمامی[M2]از سر اردیبهشت تا بن آبان
[B][M1]آن گه شاید ز روی دین و ره داد[M2]بچه به زندان تنگ و مادر قربان
[B][M1]چون بسپاری به حبس بچهٔ او را[M2]هفت شباروز خیره ماند و حیران
[B][M1]باز چو آید به هوش و حال ببیند[M2]جوش بر آرد، بنالد از دل سوزان
[B][M1]گاه زبر زیر گردد از غم و گه باز[M2]زیر زبر، همچنان ز انده جوشان
[B][M1]زر بر آتش کجا بخواهی پالود[M2]جوشد، لیکن ز غم نجوشد چندان
[B][M1]باز به کردار اشتری که بود مست[M2]کفک بر آرد ز خشم و راند سلطان
[B][M1]مرد حرس کفک‌هاش پاک بگیرد[M2]تا بشود تیرگیش و گردد رخشان
[B][M1]آخر کارام گیرد و نچخد تیز[M2]درش کند استوار مرد نگهبان
[B][M1]چون بنشیند تمام و صافی گردد[M2]گونهٔ یاقوت سرخ گیرد و مرجان
[B][M1]چند ازو سرخ چون عقیق یمانی[M2]چند ازو لعل چون نگین بدخشان
[B][M1]ورش ببویی، گمان بری که گل سرخ[M2]بوی بدو داد و مشک و عنبر با بان
[B][M1]هم به خم اندر همی گدازد چونین[M2]تا به گه نوبهار و نیمهٔ نیسان
[B][M1]آن گه اگر نیم شب درش بگشایی[M2]چشمهٔ خورشید را ببینی تابان
[B][M1]ور به بلور اندرون ببینی گویی:[M2]گوهر سرخست به کف موسی عمران
[B][M1]زفت شود رادمرد و سست دلاور[M2]گر بچشد زوی و روی زرد گلستان
[B][M1]وانک به شادی یکی قدح بخورد زوی[M2]رنج نبیند از آن فراز و نه احزان
[B][M1]انده ده ساله را به طنجه براند[M2]شادی نو را ز ری بیارد و عمان
[B][M1]با می چونین که سالخورده بود چند[M2]جامه بکرده فراز پنجه خلقان
[B][M1]مجلس باید بساخته، ملکانه[M2]از گل و از یاسمین و خیری الوان
[B][M1]نعمت فردوس گستریده ز هر سو[M2]ساخته کاری که کس نسازد چونان
[B][M1]جامهٔ زرین و فرش‌های نو آیین[M2]شهره ریاحین و تخت‌های فراوان
[B][M1]بربط عیسی و لون‌های فؤادی[M2]چنگ مدک نیر و نای چابک جانان
[B][M1]یک صف میران و بلعمی بنشسته[M2]یک صف حران و پیر صالح دهقان
[B][M1]خسرو بر تخت پیشگاه نشسته[M2]شاه ملوک جهان، امیر خراسان
[B][M1]ترک هزاران به پای پیش صف اندر[M2]هر یک چون ماه بر دو هفته درفشان
[B][M1]هر یک بر سر بساک مورد نهاده[M2]روش می سرخ و زلف و جعدش ریحان
[B][M1]باده دهنده بتی بدیع ز خوبان[M2]بچهٔ خاتون ترک و بچهٔ خاقان
[B][M1]چونش بگردد نبیذ چند به شادی[M2]شاه جهان شادمان و خرم و خندان
[B][M1]از کف ترکی سیاه چشم پریروی[M2]قامت چون سرو و زلفکانش چوگان
[B][M1]زان می خوشبوی ساغری بستاند[M2]یاد کند روی شهریار سجستان
[B][M1]خود بخورد نوش و اولیاش همیدون[M2]گوید هر یک چو می بگیرد شادان:
[B][M1]شادی بو جعفر احمد بن محمد[M2]آن مه آزادگان و مفخر ایران
[B][M1]آن ملک عدل و آفتاب زمانه[M2]زنده بدو داد و روشنایی گیهان
[B][M1]آنکه نبود از نژاد آدم چون او[M2]نیز نباشد، اگر نگویی بهتان
[B][M1]حجت یکتا خدای و سایهٔ اوی است[M2]طاعت او کرده واجب آیت فرقان
[B][M1]خلق ز خاک و ز آب و آتش و بادند[M2]وین ملک از آفتاب گوهر ساسان
[B][M1]فر بدو یافت ملک تیره و تاری[M2]عدن بدو گشت نیز گیتی ویران
[B][M1]گر تو فصیحی همه مناقب او گوی[M2]ور تو دبیری همه مدایح او خوان
[B][M1]ور تو حکیمی و راه حکمت جویی[M2]سیرت او گیر و خوب مذهب او دان
[B][M1]آن که بدو بنگری به حکمت گویی:[M2]اینک سقراط و هم فلاطن یونان
[B][M1]ور تو فقیهی و سوی شرع گرایی[M2]شافعی اینکت و بوحنیفه و سفیان
[B][M1]گر بگشاید زبان به علم و به حکمت[M2]گوش کن اینک به علم و حکمت لقمان
[B][M1]مرد ادب را خرد فزاید و حکمت[M2]مرد خرد را ادب فزاید و ایمان
[B][M1]ور تو بخواهی فرشته‌ای که ببینی[M2]اینک اوی است آشکارا رضوان
[B][M1]خوب نگه کن بدان لطافت و آن روی[M2]تا تو ببینی بر این که گفتم برهان
[B][M1]پاکی اخلاق او و پاک نژادی[M2]با نیت نیک و با مکارم احسان
[B][M1]ور سخن او رسد به گوش تو یک راه[M2]سعد شود مر تو را نحوست کیوان
[B][M1]ورش به صدر اندرون نشسته ببینی[M2]جزم بگویی که: زنده گشت سلیمان
[B][M1]سام سواری، که تا ستاره بتابد[M2]اسب نبیند چنو سوار به میدان
[B][M1]باز به روز نبرد و کین و حمیت[M2]گرش ببینی میان مغفر و خفتان
[B][M1]خوار نمایدت ژنده پیل بدانگاه[M2]ورچه بود مست و تیز گشته و غران
[B][M1]ورش بدیدی سفندیار گه رزم[M2]پیش سنانش جهان دویدی و لرزان
[B][M1]گرچه به هنگام حلم کوه تن اوی[M2]کوه سیام است که کس نبیند جنبان
[B][M1]دشمن اگر اژدهاست، پیش سنانش[M2]گردد چون موم پیش آتش سوزان
[B][M1]ور به نبرد آیدش ستارهٔ بهرام[M2]توشهٔ شمشیر او شود به گروگان
[B][M1]باز بدان گه که می به دست بگیرد[M2]ابر بهاری چنو نبارد باران
[B][M1]ابر بهاری جز آب تیره نبارد[M2]او همه دیبا به تخت و زر به انبان
[B][M1]با دو کف او، ز بس عطا که ببخشد[M2]خوار نماید حدیث و قصهٔ توفان
[B][M1]لاجرم از جود و از سخاوت اوی است[M2]نرخ گرفته حدیث و صامت ارزان
[B][M1]شاعر زی او رود فقیر و تهیدست[M2]با زر بسیار بازگردد و حملان
[B][M1]مرد سخن را ازو نواختن و بر[M2]مرد ادب را ازو وظیفهٔ دیوان
[B][M1]باز به هنگام داد و عدل بر خلق[M2]نیست به گیتی چنو نبیل و مسلمان
[B][M1]داد بیابد ضعیف همچو قوی زوی[M2]جور نبینی به نزد او و نه عدوان
[B][M1]نعمت او گستریده بر همه گیتی[M2]آنچه کس از نعمتش نبینی عریان
[B][M1]بستهٔ گیتی ازو بیابد راحت[M2]خستهٔ گیتی ازو بیابد درمان
[B][M1]با رسن عفو آن مبارک خسرو[M2]حلقهٔ تنگ است هر چه دشت و بیابان
[B][M1]پوزش بپذیرد و گناه ببخشد[M2]خشم نراند، به عفو کوشد و غفران
[B][M1]آن ملک نیمروز و خسرو پیروز[M2]دولت او یوز و دشمن آهوی نالان
[B][M1]عمرو بن اللیث زنده گشت بدو باز[M2]با حشم خویش و آن زمانهٔ ایشان
[B][M1]رستم را نام گر چه سخت بزرگ است[M2]زنده بدوی‌ست نام رستم دستان
[B][M1]رودکیا، برنورد مدح همه خلق[M2]مدحت او گوی و مهر دولت بستان
[B][M1]ورچه بکوشی، به جهد خویش بگویی[M2]ورچه کنی تیز فهم خویش به سوهان،
[B][M1]ورچه دو صد تابعه فریشته داری[M2]نیز پری باز و هر چه جنی و شیطان
[B][M1]گفت ندانی سزاش و خیز و فراز آر[M2]آن که بگفتی چنان که باید نتوان
[B][M1]اینک مدحی، چنانکه طاقت من بود[M2]لفظ همه خوب و هم به معنی آسان
[B][M1]جز به سزاوار میر گفت ندانم[M2]ور چه جریرم به شعر و طایی و حسان
[B][M1]مدح امیری که مدح زوست جهان را[M2]زینت هم زوی و فر و نزهت و سامان
[B][M1]سخت شکوهم که عجز من بنماید[M2]ورچه صریعم ابا فصاحت سحبان
[B][M1]برد چنین مدح و عرضه کرد زمانی[M2]ورچه بود چیره بر مدایح شاهان
[B][M1]مدح همه خلق را کرانه پدید است[M2]مدحت او را کرانه نی و نه پایان
[B][M1]نیست شگفتی که رودکی به چنین جای[M2]خیره شود بیروان و ماند حیران
[B][M1]ورنه مرا بو عمر دلاور کردی[M2]وان گه دستوری گزیدهٔ عدنان
[B][M1]زهره کجا بودمی به مدح امیری؟[M2]کز پی او آفرید گیتی یزدان
[B][M1]ورم ضعیفی و بی‌بدیم نبودی[M2]وآن که نبود از امیر مشرق فرمان
[B][M1]خود بدویدی بسان پیک مرتب[M2]خدمت او را گرفته چامه به دندان
[B][M1]مدح رسول است، عذر من برساند[M2]تا بشناسد درست میر سخندان
[B][M1]عذر رهی خویش ناتوانی و پیری[M2]کو به تن خویش از این نیامد مهمان
[B][M1]دولت میرم همیشه باد بر افزون[M2]دولت اعدای او همیشه به نقصان
[B][M1]سرش رسیده به ماه بر، به بلندی[M2]و آن معادی به زیر ماهی پنهان
[B][M1]طلعت تابنده‌تر ز طلعت خورشید[M2]نعمت پاینده‌تر ز جودی و ثهلان
[A]
[B][M1]هان! صائم نوالهٔ این سفله میزبان[M2]زین بی نمک ابا منه انگشت در دهان
[B][M1]لب تر مکن به آب، که طلقست در قدح[M2]دست از کباب دار، که زهرست توامان
[B][M1]با کام خشک و با جگر تفته درگذر[M2]ایدون که در سراسر این سبز گلستان
[B][M1]کافور همچو گل چکد از دوش شاخسار[M2]زیبق چو آب بر جهد از ناف آبدان
[A]
[B][M1]شاهی، که به روز رزم از رادی[M2]زرین نهد او به تیر در پیکان
[B][M1]تا کشتهٔ او ازان کفن سازد[M2]تا خستهٔ او ازان کند درمان
[A]
[B][M1]یاد کن: زیرت اندرون تن شوی[M2]تو برو خوار خوابنیده، ستان
[B][M1]جعد مویانت جعد کنده همی[M2]ببریده برون تو پستان
[B][M1]پیر فرتوت گشته بودم سخت[M2]دولت او مرا بکرد جوان
[A]
[B][M1]یخچه می‌بارید از ابر سیاه[M2]چون ستاره بر زمین از آسمان
[B][M1]چون بگردد پای او از پای دار[M2]آشکوخیده بماند همچنان
[A]
[B][M1]ای مج، کنون تو شعر من از بر کن و بخوان[M2]از من دل و سگالش، از تو تن و روان
[B][M1]کوری کنیم و باده خوریم و بویم شاد[M2]بوسه دهیم بر دو لبان پریوشان
[A]
[B][M1]خلخیان خواهی و جماش چشم[M2]گرد سرین خواهی و بارک میان
[B][M1]کشکین نانت نکند آرزوی[M2]نان سمن خواهی گرد و کلان
[A]
[B][M1]چه چیزست آن رونده تیرک خرد؟[M2]چه چیزست آن پلالک تیغ بران؟
[B][M1]یکی اندر دهان حق زبانست[M2]یکی اندر دهان مرگ دندان
[A]
[B][M1]خواهی تا مرگ نیابد تو را[M2]خواهی کز مرگ بیابی امان
[B][M1]زیر زمین خیز و نهفتی بجوی[M2]پس به فلک برشو بی نردبان
[A]
[B][M1]ضیغمی نسل پذیرفته ز دیو[M2]آهویی نام نهاده یکران
[B][M1]آفتابی، که ز چابک قدمی[M2]بر سر ذره نماید جولان
[A]
[B][M1]جمله صید این جهانیم، ای پسر[M2]ما چو صعوه، مرگ بر سان زغن
[B][M1]هر گلی پژمرده گردد زو، نه دیر[M2]مرگ بفشارد همه در زیر غن
[A]
[B][M1]لنگ دونده‌ست، گوش نی و سخنیاب[M2]گنگ فصیح است، چشم نی و جهان بین
[B][M1]تیزی شمشیر دارد و روش مار[M2]کالبد عاشقان و گونهٔ غمگین
[A]
[B][M1]ترنج بیدار اندر شده به خواب گران[M2]گل غنوده برانگیخته سر از بالین
[B][M1]هرآن که خاتم مدح تو کرد در انگشت[M2]سر از دریچه زرین برون کند چو نگین
[A]
[B][M1]با عاشقان نشین و همه عاشقی گزین[M2]با هر که نیست عاشق کم گوی و کم نشین
[B][M1]باشد که در وصال تو بینند روی دوست[M2]تو نیز در میانهٔ ایشان نه ای، ببین
[A]
[B][M1]زه! دانا را گویند، که داند گفت[M2]هیچ نادان را داننده نگوید: زه
[B][M1]سخن شیرین از زفت نیارد بر[M2]بز ببج بج بر، هرگز نشود فربه
[A]
[B][M1]سماع و بادهٔ گلگون و لعبتان چو ماه[M2]اگر فرشته ببیند دراوفتد در چاه
[B][M1]نظر چگونه بدوزم؟ که بهر دیدن دوست[M2]ز خاک من همه نرگس دمد به جای گیاه
[B][M1]کسی که آگهی از ذوق عشق جانان یافت[M2]ز خویش حیف بود، گر دمی بود آگاه
[B][M1]به چشمت اندر بالار ننگری تو به روز[M2]به شب به چشم کسان اندرون ببینی کاه
[A]
[B][M1]من موی خویش را نه از آن می کنم سیاه[M2]تا باز نو جوان شوم و نو کنم گناه
[B][M1]چون جامه‌ها به وقت مصیبت سیه کنند[M2]من موی از مصیبت پیری کنم سیاه
[A]
[B][M1]پشت کوژ و سر تویل و روی بر کردار نیل[M2]ساق چون سوهان و دندان بر مثال استره
[B][M1]بر کنار جوی بینم رستهٔ بادام و سرو[M2]راست پندارم قطار اشتران آبره
[A]
[B][M1]رفیقا، چند گویی: کو نشاطت؟[M2]بنگریزد کس از گرم آفروشه
[B][M1]مرا امروز توبه سود دارد[M2]چنان چون دردمندان را شنوشه
[A]
[B][M1]زمانی برق پر خنده، زمانی رعد پر ناله[M2]چنان مادر ابر سوک عروس سیزده ساله
[B][M1]و گشته زین پرند سبز شاخ بید بنساله[M2]چنان چون اشک مهجوران نشسته ژاله بر لاله
[A]
[B][M1]مشوشست دلم از کرشمهٔ سلمی[M2]چنان که خاطر مجنون ز طرهٔ لیلی
[B][M1]چو گل شکر دهیم در دل شود تسکین[M2]چو ترش روی شوی وارهانی از صفری
[B][M1]به غنچهٔ تو شکر خنده نشانهٔ باده[M2]به سنبل تو در گوش مهرهٔ افعی
[B][M1]ببرده نرگس تو آب جادوی بابل[M2]گشاده غنچهٔ تو باب معجز موسی
[A]
[B][M1]سپید برف برآمد به کوهسار سیاه[M2]و چون درونه شد آن سرو بوستان آرای
[B][M1]و آن کجا بگوارید ناگوار شده‌ست[M2]و آن کجا نگزایست گشت زود گزای
[A]
[B][M1]آن چیست بر آن طبق همی تابد؟[M2]چون ملحم زیر شعر عنابی
[B][M1]ساقش به مثل چو ساعد حورا[M2]پایش به مثل چو پای مرغابی
[A]
[B][M1]ای دل، سزایش بری[M2]باز بر چنگل عقابی
[B][M1]بی تو مرا زنده نبیند[M2]من ذره ام، تو آفتابی
[A]
[B][M1]بیار آن می که پنداری روان یاقوت نابستی[M2]و یا چون برکشیده تیغ پیش آفتابستی
[B][M1]بیا کی گویی: اندر جام مانند گلابستی[M2]به خوشی گویی: اندر دیدهٔ بی‌خواب خوابستی
[B][M1]سحابستی قدح گویی و می قطرهٔ سحابستی[M2]طرب، گویی، که اندر دل دعای مستجابستی
[B][M1]اگر می نیستی، یکسر همه دل ها خرابستی[M2]اگر در کالبد جان را ندیدستی، شرابستی
[B][M1]اگر این می به ابر اندر، به چنگال عقابستی[M2]ازان تا ناکسان هرگز نخوردندی صوابستی
[A]
[B][M1]جعد همچون نورد آب بباد[M2]گوییا آن چنان شکستستی
[B][M1]میانکش نازکک چو شانهٔ مو[M2]گویی از یک دگر گسستستی
[A]
[B][M1]این جهان را نگر به چشم خرد[M2]نی بدان چشم کاندر او نگری
[B][M1]همچو دریاست وز نکوکاری[M2]کشتیی ساز، تا بدان گذری
[A]
[B][M1]مار را، هر چند بهتر پروری[M2]چون یکی خشم آورد کیفر بری
[B][M1]سفله طبع مار دارد، بی خلاف[M2]جهد کن تا روی سفله ننگری
[A]
[B][M1]ای آن که غمگنی و سزاواری[M2]وندر نهان سرشک همی باری
[B][M1]از بهر آن کجا ببرم نامش[M2]ترسم ز بخت انده و دشواری
[B][M1]رفت آن که رفت و آمد آنک آمد[M2]بود آن که بود، خیره چه غمداری؟
[B][M1]هموار کرد خواهی گیتی را؟[M2]گیتی‌ست، کی پذیرد همواری
[B][M1]مستی مکن، که ننگرد او مستی[M2]زاری مکن، که نشنود او زاری
[B][M1]شو، تا قیامت آید، زاری کن[M2]کی رفته را به زاری باز آری؟
[B][M1]آزار بیش بینی زین گردون[M2]گر تو به هر بهانه بیازاری
[B][M1]گویی گماشته‌ست بلایی او[M2]بر هر که تو دل بر او بگماری
[B][M1]ابری پدید نی و کسوفی نی[M2]بگرفت ماه و گشت جهان تاری
[B][M1]فرمان کنی و یا نکنی، ترسم[M2]بر خویشتن ظفر ندهی باری!
[B][M1]تا بشکنی سپاه غمان بر دل[M2]آن به که می بیاری و بگساری
[B][M1]اندر بلای سخت پدید آید[M2]فضل و بزرگمردی و سالاری
[A]
[B][M1]گل بهاری، بت تتاری[M2]نبیذ داری، چرا نیاری؟
[B][M1]نبیذ روشن، چو ابر بهمن[M2]به نزد گلشن چرا نباری؟
[A]
[B][M1]ای غافل از شمار! چه پنداری؟[M2]کت خالق آفرید پی کاری؟!
[B][M1]عمری که مر توراست سرمایه[M2]وید است و کارهات به این زاری!
[A]
[B][M1]تا خوی ابر گل رخ تو کرده شبنمی[M2]شبنم شده‌ست سوخته چون اشک ماتمی
[B][M1]... این مصرع ساقط شده ...[M2]کاندر جهان به کس مگرو جز به فاطمی
[B][M1]کی مار ترسگین شود و گربه مهربان؟[M2]گر موش ماژ و موژ کند گاه در همی
[B][M1]صدر جهان! جهان همه تاریک‌شب شده‌ست[M2]از بهر ما سپیدهٔ صادق همی دمی
[A]
[B][M1]بوی جوی مولیان آید همی[M2]یاد یار مهربان آید همی
[B][M1]ریگ آموی و درشتی راه او[M2]زیر پایم پرنیان آید همی
[B][M1]آب جیحون از نشاط روی دوست[M2]خنگ ما را تا میان آید همی
[B][M1]ای بخارا! شاد باش و دیر زی[M2]میر زی تو شادمان آید همی
[B][M1]میر ماه است و بخارا آسمان[M2]ماه سوی آسمان آید همی
[B][M1]میر سرو است و بخارا بوستان[M2]سرو سوی بوستان آید همی
[B][M1]آفرین و مدح سود آید همی[M2]گر به گنج اندر زیان آید همی
[A]
[B][M1]آن که نماند به هیچ خلق خدای است[M2]تو نه خدایی، به هیچ خلق نمانی
[B][M1]روز شدن را نشان دهند به خورشید[M2]باز مر او را به تو دهند نشانی
[B][M1]هر چه بر الفاظ خلق مدحت رفته‌ست[M2]یا برود، تا به روز حشر تو آنی
[A]
[B][M1]مرا ز منصب تحقیق انبیاست نصیب[M2]چه آب جویم از جوی خشک یونانی؟
[B][M1]برای پرورش جسم جان چه رنجه کنم؟[M2]که: حیف باشد روح القدس به سگبانی
[B][M1]به حسن صوت چو بلبل مقید نظمم[M2]به جرم حسن چو یوسف اسیر زندانی
[B][M1]بسی نشستم من با اکابر و اعیان[M2]بیازمودمشان آشکار و پنهانی
[B][M1]نخواستم ز تمنی مگر که دستوری[M2]نیافتم ز عطاها مگر پشیمانی
[A]
[B][M1]کسی را چو من دوستگان می چه باید؟[M2]که دل شاد دارد بهر دوستگانی
[B][M1]نه جز عیب چیزیست کان تو نداری[M2]نه جز غیب چیزیست کان تو ندانی
[A]
[B][M1]آی دریغا! که خردمند را[M2]باشد فرزند و خردمند نی
[B][M1]ور چه ادب دارد و دانش پدر[M2]حاصل میراث به فرزند نی
[A]
[B][M1]بی قیمت است شکر از آن دو لبان اوی[M2]کاسد شد از دو زلفش بازار شاهبوی
[B][M1]این ایغده سری به چه کار آید ای فتی[M2]در باب دانش این سخن بیهده مگوی
[B][M1]تا صبر را نباشد شیرینی شکر[M2]تا بید را نباشد بویی چو دار بوی
[A]
[B][M1]ای بر همه میران جهان یافته شاهی[M2]می خور، که بد اندیش چنان شد که تو خواهی
[B][M1]می خواه، که بدخواه به کام دل تو گشت[M2]وز بخت بد اندیش تو آورد تباهی
[B][M1]شد روزه و تسبیح و تراویح به یک جای[M2]عید آمد و آمد می و معشوق و ملاهی
[B][M1]چون ماه همی جست شب عید همه خلق[M2]من روی تو جستم، که مرا شاهی و ماهی
[B][M1]مه گاه بر افزون بود و گاه به کاهش[M2]دایم تو برافزون بوی و هیچ نکاهی
[B][M1]میری به تو محکم شد و شاهی به تو خرم[M2]بر خیره ندادند ترا میری و شاهی
[B][M1]خورشید روان باشی، چون از بر رخشی[M2]دریای روان باشی، چون از بر گاهی
[B][M1]آن ها که همه میل سوی ملک تو کردند[M2]اینک بنهادند سر از تافته راهی
[B][M1]دام طمع از ماهی در آب فگندند[M2]نه مرد به جای آمد و نه دام و نه ماهی
[B][M1]مهتر نشود، گر چه قوی گردد کهتر[M2]گاهی نشود، گر چه هنر دارد، چاهی
[A]
[B][M1]دل تنگ مدار، ای ملک، از کار خدایی[M2]آرام و طرب رامده از طبع جدایی
[B][M1]صد بار فتادست چنین هر ملکی را[M2]آخر برسیدند به هر کام روایی
[B][M1]آن کس که ترا دید و ترا بیند در جنگ[M2]داند که: تو با شیر به شمشیر درآیی
[B][M1]این کار سمایی بد، نه قوت انسان[M2]کس را نبود قوت به کار سمایی
[B][M1]آنان که گرفتار شدند از سپه تو[M2]از بند به شمشیر تو یابند رهایی
[A]
[B][M1]چمن عقل را خزانی اگر[M2]گلشن عشق را بهار تویی
[B][M1]عشق را گر پیمبری، لیکن[M2]حسن را آفریدگار تویی
[END]