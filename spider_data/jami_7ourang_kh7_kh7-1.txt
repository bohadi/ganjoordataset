[START][A]
[B][M1]لله الحمد قبل کل کلام
[M2]به صفات الجلال و الاکرام
[B][M1]هر چه مفهوم عقل و ادراک است
[M2]ساحت قدس او از آن پاک است
[B][M1]به هوا و هوس در او نرسی
[M2]تا ز لا نگذری به هو نرسی
[B][M1]ای همه قدسیان قدوسی
[M2]گرد کوی تو در زمین بوسی!
[B][M1]پرتو روی توست از همه سو
[M2]همه را رو به توست از همه رو
[B][M1]قطع این ره به راه‌پیمایی
[M2]کی توان گر تو راه ننمایی ؟
[B][M1]بنما ره! که طالب راهیم
[M2]ره به سوی تو از تو می‌خواهیم
[B][M1]احدی، لیک مرجع اعداد
[M2]واحدی، لیک مجمع اضداد
[B][M1]اولی و تو را بدایت نی
[M2]آخری و تو را نهایت نی
[B][M1]ذات تو در سرادقات جلال
[M2]از ازل تا ابد به یک منوال
[B][M1]بر تو کس نیست آمر و ناهی
[M2]همه آن می‌کنی که می‌خواهی
[B][M1]ای جهانی به کام، از در تو!
[M2]کام خواهم نه دام از در تو
[B][M1]به جوار خودم رهی بنمای!
[M2]در حریم دلم دری بگشای!
[B][M1]غایب از من، مرا حضوری بخش!
[M2]به سروری رسان و نوری بخش!
[B][M1]هر چه غیر از تو، ز آن نفورم کن!
[M2]پای تا فرق غرق نورم کن!
[B][M1]چند باشم ز خودپرستی خویش
[M2]بند، در تنگنای هستی خویش؟
[B][M1]وارهانم ز ننگ این تنگی!
[M2]برسانم به رنگ بی‌رنگی!
[B][M1]می‌پرد مرغ همتم گستاخ
[M2]در ریاض امید، شاخ به شاخ
[B][M1]که ز بام تو دانه‌ای چینم
[M2]یا ز نامت نشانه‌ای بینم
[B][M1]ای که پیش تو راز پنهانم
[M2]آشکارست! تا به کی خوانم
[B][M1]بر تو این نامهٔ پریشانی؟
[M2]چون تو حرفا به حرف می‌دانی
[B][M1]چون کند دست قهرمان اجل
[M2]طی این نامهٔ خطا و خلل،
[B][M1]ز آب عفوش ورق بشوی نخست!
[M2]پس به کلک کرم که در کف توست،
[B][M1]بهر آزادی‌ام برات نویس!
[M2]وز خطاها خط نجات نویس!
[A]
[B][M1]جامی از گفت و گو ببند زبان!
[M2]هیچ سودی ندیده، چند زیان؟
[B][M1]پای کش در گلیم گوشهٔ خویش!
[M2]دست بگشا به کسب توشهٔ خویش!
[B][M1]روی دل در بقای سرمد باش!
[M2]نقد جان زیر پای احمد پاش!
[B][M1]فیض ام‌الکتاب پروردش
[M2]لقب امی خدای از آن کردش
[B][M1]لوح تعلیم ناگرفته به بر
[M2]همه ز اسرار لوح داده خبر
[B][M1]قلم و لوح بودش اندر مشت
[M2]ز آن نفر سودش از قلم انگشت
[B][M1]از گنه شست دفتر همه پاک
[M2]ورقی گر سیه نکرد چه باک؟
[B][M1]بر خط اوست انس و جان را سر
[M2]گر نخواند خطی، از آن چه خطر؟
[B][M1]جان او موج خیز علم و یقین
[M2]سر لاریب فیه اینست، این!
[B][M1]قم فانذر ، حدیث قامت او
[M2]فاستقم، شرح استقامت او
[B][M1]جعبهٔ تیر مارمیت، کفش
[M2]چشم تنگ سیه دلان، هدفش
[B][M1]وصف خلق کسی که قرآن است
[M2]خلق را وصف او چه امکان است؟
[B][M1]لاجرم معترف به عجز و قصور
[M2]می‌فرستم تحیتی از دور
[A]
[B][M1]ای کشیده به کلک وهم و خیال
[M2]حرف زاید به لوح دل همه سال!
[B][M1]گشته در کارگاه بوقلمون
[M2]تختهٔ نقش‌های گوناگون!
[B][M1]چند باشد ز نقش‌های تباه
[M2]لوح تو تیره، تختهٔ تو سیاه؟
[B][M1]حرف‌خوان صحیفهٔ خود باش!
[M2]هر چه زائد، بشوی یا بتراش!
[B][M1]دلت آیینهٔ خدای‌نماست
[M2]روی آیینهٔ تو تیره چراست؟
[B][M1]صیقلی‌وار صیقلی می‌زن!
[M2]باشد آیینه‌ات شود روشن
[B][M1]هر چه فانی، از او زدوده شود
[M2]وآنچه باقی، در او نموده شود
[B][M1]صیقل آن اگر نه‌ای آگاه
[M2]نیست جز لا اله الا الله
[B][M1]لا نهنگی‌ست کاینات آشام
[M2]عرش تا فرش درکشیده به کام
[B][M1]هر کجا کرده آن نهنگ آهنگ
[M2]از من و ما، نه بوی مانده، نه رنگ
[B][M1]هست پرگار کارگاه قدم
[M2]گرد اعیان کشیده خط عدم
[B][M1]نقطه‌ای زین دوایر پرکار
[M2]نیست بیرون ز دور این پرگار
[B][M1]چه مرکب، درین فضا، چه بسیط
[M2]هست حکم فنا به جمله محیط
[B][M1]گر برون آیی از حجاب تویی
[M2]مرتفع گردد از میانه، دویی
[B][M1]در زمین و زمان و کون و مکان
[M2]همه او بینی آشکار و نهان
[B][M1]هست از آن برتر، آفتاب ازل
[M2]که در او افتد از حجاب، خلل
[B][M1]تو حجابی، ولی حجاب خودی
[M2]پردهٔ نور آفتاب خودی
[B][M1]گر زمانی ز خود خلاص شوی،
[M2]مهبط فیض نور خاص شوی
[B][M1]جذب آن فیض، یابد استیلا
[M2]هم ز لا وارهی هم از الا
[B][M1]نفی و اثبات، بار بربندند
[M2]خاطرت زیر بار نپسندند
[B][M1]گام بیرون نهی ز دام غرور
[M2]بهره‌ور گردی از دوام حضور
[B][M1]هم به وقت شنیدن و گفتن
[M2]هم به هنگام خوردن و خفتن
[B][M1]از همه غایب و به حق حاضر
[M2]چشم جانت بود به حق ناظر
[B][M1]سکر و هشیاری‌ات یکی گردد
[M2]خواب و بیداری‌ات یکی گردد
[B][M1]دیدهٔ ظاهر تو بر دگران
[M2]دیدهٔ باطنت به حق نگران
[A]
[B][M1]سر مقصود را مراقبه کن!
[M2]نقد اوقات را محاسبه کن!
[B][M1]باش در هر نظر ز اهل شعور!
[M2]که به غفلت گذشته یا به حضور!
[B][M1]هر چه جز حق ز لوح دل بتراش!
[M2]بگذر از خلق و، جمله حق را باش!
[B][M1]رخت همت به خطهٔ جان کش
[M2]بر رخ غیر، خط نسیان کش!
[B][M1]در همه شغل باش واقف دل!
[M2]تا نگردی ز شغل دل غافل!
[B][M1]دل تو بیضه‌ای‌ست ناسوتی
[M2]حامل شاهباز لاهوتی
[B][M1]گر ازو تربیت نگیری باز
[M2]آید آن شاهباز در پرواز
[B][M1]ور تو در تربیت کنی تقصیر
[M2]گردد از این و آن فسادپذیر
[B][M1]تربیت چیست؟ آنکه بی گه و گاه
[M2]داری‌اش از نظر به غیر نگاه
[B][M1]بگسلی خویش از هوا و هوس
[M2]روی او در خدای داری و بس!
[A]
[B][M1]آن بود اختیار در هر کار
[M2]که بود فاعل اندر آن مختار
[B][M1]معنی اختیار فاعل چیست؟
[M2]آنکه فاعل چو فعل را نگریست،
[B][M1]ایزد اندر دلش به فضل و رشاد
[M2]درک خیریت وجود نهاد
[B][M1]یعنی آن‌اش به دیده خیر نمود،
[M2]کید آن علم از عدم به وجود
[B][M1]منبعث شد از آن ارادت و خواست
[M2]کرد ایجاد فعل، بی کم و کاست
[B][M1]درک خیریت، اختیار بود
[M2]و آن به تعلیم کردگار بود
[B][M1]هر چه این علم و خواست، شد سبب‌اش
[M2]اختیاری نهد خرد لقب‌اش
[B][M1]وآنچه باشد بدون این اسباب
[M2]اضطراری‌ست نام آن، دریاب!
[B][M1]باشد از اختیار قدرت دور
[M2]فاعل آن بود بر آن مجبور
[B][M1]هر که در فعل خود بود مختار
[M2]فعل او دور باشد از اجبار
[B][M1]گرچه از جبر، فعل او دورست
[M2]اندر آن اختیار مجبورست
[B][M1]ورچه بی‌اختیار کارش نیست
[M2]اختیار اندر اختیارش نیست
[A]
[B][M1]شیوهٔ واعظ آن بود که نخست
[M2]فعل خود را کند به قول، درست
[B][M1]چون شود کار او موافق گفت
[M2]گرد دهد پند غیر، نیست شگفت
[B][M1]زشت باشد که عیب خودپوشی
[M2]واندر افشای دیگران کوشی
[B][M1]شب عمرت به وقت صبح رسید
[M2]صبح شیب از شب شباب دمید
[B][M1]چرخ گردان جز این نمی‌داند
[M2]کسیا بر سر تو گرداند
[B][M1]به طبیبان میار روی و، مجوی!
[M2]دارویی کان سیاه سازد موی
[B][M1]هست عیبی به هر سر مو، شیب
[M2]اینت یک پیری و هزاران عیب!
[B][M1]می‌کنی از بیاض شعر اعراض
[M2]روز و شب شعر می‌بری به بیاض
[B][M1]گاه می‌خواهی از مداد، امداد
[M2]می‌کنی شعر را چو شعر، سواد
[B][M1]چون زمانه سواد شعر ربود
[M2]خود بگو از سواد شعر چه سود؟
[B][M1]چه زنی در ردیف قافیه چنگ؟
[M2]کار بر خود کنی چو قافیه تنگ؟
[B][M1]هست نظمی لطیف، عمر شریف
[M2]که‌ش مرض قافیه‌ست و مرگ ردیف
[B][M1]دل گرو کرده‌ای به نظم سخن
[M2]فکر کار ردیف و قافیه کن
[B][M1]کاملان چون در سخن سفتند
[M2]اعذب الشعر کذبه گفتند
[B][M1]آنچه باشد جمال آن ز دروغ
[M2]پیش اهل بصیرتش چه فروغ؟
[A]
[B][M1]«شعر در نفس خویشتن بد نیست»
[M2]پیش اهل دل این سخن رد نیست
[B][M1]«نالهٔ من ز خست شرکاست»
[M2]تن چو نال‌ام ز شر ایشان کاست
[B][M1]پیش از این فاضلان شعر شعار
[M2]کسب کردی فضایل بسیار
[B][M1]مستمر بر مکارم اخلاق
[M2]مشتهر در مجامع آفاق
[B][M1]همه را دل ز همت عالی
[M2]از قناعت پر، از طمع خالی
[B][M1]وه کز ایشان بجز فسانه نماند
[M2]جز سخن هیچ در میانه نماند
[B][M1]لفظ شاعر اگر چه مختصرست
[M2]جامع صد هزار شین و شرست
[B][M1]نیست یک خلق و سیرت مذموم
[M2]که نگردد ازین لقب مفهوم
[B][M1]شاعری گرچه دلپذیرم نیست
[M2]طرفه حالی کز آن گزیرم نیست
[B][M1]می‌کنم عیب شعر و، می‌گویم!
[M2]می‌زنم طعن مشک و، می‌بویم!
[B][M1]طعنه بر شعر، هم به شعر زنم
[M2]قیمت و قدر آن ، بدو شکنم
[B][M1]چکنم؟ در سرشت من اینست!
[M2]وز ازل سرنوشت من اینست!
[A]
[B][M1]ترک آزار کردن خواجه
[M2]دفتر کفر راست دیباجه
[B][M1]منکر آمد به پیش او معروف
[M2]شد به منکر عنان او مصروف
[B][M1]نفس محنت گریز راحت‌جوی
[M2]داردش در ره اباحت روی
[B][M1]گاه لافش ز مذهب تجرید
[M2]گه گزافش ز مشرب توحید
[B][M1]از علامات عقل و دین عاری
[M2]مذهبش حصر در کم آزاری
[B][M1]ورد او از مباحیان کهن:
[M2]کس میازار و هر چه خواهی کن!
[B][M1]نسبت خود کند به درویشان
[M2]دم زند از ارادت ایشان
[B][M1]هر که درویش، از او بود بیزار
[M2]کی ز درویش آید این کردار؟
[B][M1]نیست درویشی این، که زندقه است
[M2]نیست جمعیت این، که تفرقه است
[B][M1]دلش از سر کار واقف نه
[M2]معرفت بی‌شمار و عارف نه
[B][M1]همچو جوز تهی نماید نغز
[M2]لیک چون بشکنی، نیابی مغز
[B][M1]لفظ‌ها پاک و معنی‌اش گرگین
[M2]نافهٔ چین ، لفافهٔ سرگین
[B][M1]نافه نگشاده، مشک افشاند
[M2]ور گشایی، جهان بگنداند
[B][M1]آنکه شرع خدای ازوست تباه
[M2]نیست گویا ز سر شرع آگاه
[B][M1]کرده در کوی و خانه و بازار
[M2]شرع و دین را بهانهٔ آزار
[B][M1]کار باطل کند به صورت حق
[M2]برد از شرع مصطفی رونق
[B][M1]می‌کند پایهٔ شریعت پست
[M2]تا دهد دایهٔ طبیعت، دست
[B][M1]میر بازار و شحنهٔ شهر است
[M2]شرع از او، او ز شرع، بی‌بهره‌ست
[B][M1]فی المثل گر یکی ز عام الناس
[M2]بفروشد سه چار گز کرباس
[B][M1]خالی از داغ صاحب تمغا،
[M2]در همه شهر افکند غوغا
[B][M1]اول از شرع دست موزه کند
[M2]زو سؤال نماز و روزه کند
[B][M1]بعد از آن‌اش سوی عسس خانه
[M2]بفرستد برای جرمانه
[B][M1]خصم دین شد به حیله و دستان
[M2]ای خدا داد دین از او بستان
[B][M1]شرع را خوار کرد، خوارش کن!
[M2]شرم بگذاشت، شرمسارش کن!
[A]
[B][M1]قصهٔ عاشقان خوش است بسی
[M2]سخن عشق دلکش است بسی
[B][M1]تا مرا هوش و مستمع را گوش
[M2]هست، ازین قصه کی شوم خاموش؟
[B][M1]هر بن موی، صد دهانم باد!
[M2]هر دهان، جای صد زبانم باد!
[B][M1]هر زبانی به صد بیان گویا
[M2]تا کنم قصه‌های عشق املا
[B][M1]آنکه عشاق پیش او میرند،
[M2]سبق زندگی از او گیرند،
[B][M1]تا نمیری نباشی ارزنده
[M2]که به انفاس او شوی زنده
[B][M1]هست ازین مردگی مراد مرا
[M2]آنکه خواهند صوفیان به فنا
[B][M1]نه فنایی که جان ز تن برود
[M2]بل فنایی که ما و من برود
[B][M1]شوی از ما و من به کلی صاف
[M2]نشود با تو هیچ چیز مضاف
[B][M1]نزنی هرگز از اضافت دم
[M2]از اضافت کنی چون تنوین رم
[B][M1]هم ز نو وارهی و هم ز کهن
[M2]نگذرد بر زبانت گاه سخن:
[B][M1]«کفش من»، «تاج من»، «عمامهٔ من»
[M2]«رکوهٔ من»، «عصا و جامهٔ من»
[B][M1]زآنکه هر کس که از منی وارست
[M2]یک من او را هزار من بارست
[B][M1]صد من‌اش بار بر سر و گردن،
[M2]به که یک بار بر زبانش من!
[A]
[B][M1]خرسی از حرص طعمه بر لب رود
[M2]بهر ماهی گرفتن آمده بود
[B][M1]ناگه از آب ماهی‌ای برجست
[M2]برد حالی به صید ماهی دست
[B][M1]پایش از جای شد، در آب افتاد
[M2]پوستین ز آن خطا در آب نهاد
[B][M1]آب بس تیز بود و پهناور
[M2]خرس مسکین در آب شد مضطر
[B][M1]دست و پا زد بسی و سود نداشت
[M2]عاقبت خویش را به آب گذاشت
[B][M1]از بلا چون به حیله نتوان رست
[M2]باید آنجا ز حیله شستن دست
[B][M1]بر سر آب چرخ‌زن می‌رفت
[M2]دست شسته ز جان و تن می‌رفت
[B][M1]دو شناور ز دور بر لب آب
[M2]بهر کاری همی شدند شتاب
[B][M1]چشمشان ناگهان فتاد بر آن
[M2]از تحیر شدند خیره در آن
[B][M1]کن چه چیز است، مرده یا زنده‌ست؟
[M2]پوستی از قماش آگنده‌ست؟
[B][M1]آن یکی بر کناره منزل ساخت
[M2]و آن دگر خویش را در آب انداخت
[B][M1]آشنا کرد تا به آن برسید
[M2]خرس خود مخلصی همی طلبید
[B][M1]در شناور دو دست زد محکم
[M2]باز ماند از شنا، شناور هم
[B][M1]اندر آن موج، گشته از جان سیر
[M2]گاه بالا همی شد و، گه زیر
[B][M1]یار چون دید حال او ز کنار
[M2]بانگ برداشت کای گرامی یار!
[B][M1]گر گران است پوست، بگذارش!
[M2]هم بدان موج آب بسپارش!
[B][M1]گفت: «من پوست را گذشته‌ام
[M2]دست از پوست بازداشته‌ام»
[B][M1]پوست از من همی ندارد دست
[M2]بلکه پشتم به زور پنجه شکست!»
[B][M1]جهد کن جهد، ای برادر! بوک
[M2]پوست دانی ز خرس و خیک ز خوک
[B][M1]نبری خرس را ز دور گمان
[M2]پوستی پر قماش و رخت گران
[B][M1]نکنی خوک را ز جهل، خیال
[M2]خیکی از شهد ناب، مالامال
[B][M1]گر تو گویی: «ستوده نیست بسی
[M2]که نهی خرس و خوک نام کسی»
[B][M1]گویم: «آری، ولی بداندیشی
[M2]که‌ش نباشد بجز بدی کیشی،
[B][M1]جز بدی و ددی نداند هیچ
[M2]مرکب بخردی نراند، هیچ،
[B][M1]خرس یا خوک اگر نهندش نام
[M2]باشد آن خرس و خوک را دشنام!»
[B][M1]ای خدا دل گرفت ازین سخن‌ام!
[M2]چند بیهود گفت و گوی کنم؟
[B][M1]زین سخن مهر بر زبانم نه!
[M2]هر چه مذموم، از آن امانم ده!
[B][M1]از بدی و ددی، مده سازم!
[M2]وز بدان و ددان رهان بازم!
[A]
[B][M1]چون شد این اعتقادنامه درست
[M2]باز گردم به کار و بار نخست
[B][M1]کار من عشق و بار من عشق است
[M2]حاصل روزگار من عشق است
[B][M1]سر رشته کشیده بود به عشق
[M2]دل و جان آرمیده بود به عشق
[B][M1]به سر رشتهٔ خود آیم باز
[M2]سخن عاشقی کنم آغاز
[B][M1]آن نه رشته، سلاسل ذهب است
[M2]نام رشته بر آن نه از ادب است
[B][M1]این مسلسل سخن که می‌خوانی
[M2]هم از آن سلسله‌ست، تا، دانی!
[B][M1]تا نجوشد ز سینه عشق سخن
[M2]نتوان داد شرح عشق کهن
[B][M1]می‌زند جوش، عشق‌ام از سینه
[M2]تا دهم شرح عشق دیرینه
[B][M1]گر مددگار من شود توفیق
[M2]که کنم درس عشق را تحقیق،
[B][M1]بهر آن دفتری ز نو سازم
[M2]داستانی دگر بپردازم
[A]
[B][M1]بشنو، ای گوش بر فسانهٔ عشق!
[M2]از صریر قلم ترانهٔ عشق!
[B][M1]قلم اینک چو نی به لحن صریر
[M2]قصهٔ عشق می‌کند تقریر
[B][M1]عشق، مفتاح معدن جودست
[M2]هر چه بینی، به عشق موجودست
[B][M1]حق چو حسن کمال اسما دید
[M2]آنچنان‌اش نهفته نپسندید
[B][M1]خواست اظهار آن کمال کند
[M2]عرض آن حسن و آن جمال کند
[B][M1]خواست تا در مجالی اعیان
[M2]سر مستور او رسد به عیان
[B][M1]چون ز حق یافت انبعاث این خواست
[M2]فتنهٔ عشق و عاشقی برخاست
[B][M1]هست با نیست، عشق در پیوست
[M2]نیست، ز آن عشق، نقش هستی بست
[B][M1]سایه و آفتاب را با هم
[M2]نسبت جذب عشق شد محکم
[A]
[B][M1]قطره چون آب شد به تابستان
[M2]گشت آن آب سوی بحر روان
[B][M1]وز روانی خود به بحر رسید
[M2]خویشتن را ورای بحر ندید
[B][M1]هستی خویش را در او گم ساخت
[M2]هیچ چیزی به غیر آن نشناخت
[B][M1]گاه او را عیان به صورت موج
[M2]دید، هم در حضیض و هم در اوج
[B][M1]متراکم شد آن بخار و، از آن
[M2]متکاون شد ابر در نیسان
[B][M1]متقاطر شد ابر و باران گشت
[M2]رونق افزای باغ و بستان گشت
[B][M1]قطره‌ها چون به یکدگر پیوست
[M2]سیل شد بر رونده راه ببست
[B][M1]سیل هم کف‌زنان، خروش‌کنان
[M2]تافت یکسر به سوی بحر، عنان
[B][M1]چون به دریا رسید، کرد آرام
[M2]شد درین دوره سیر بحر، تمام
[B][M1]قطره این را چو دید، نتوانست
[M2]کردن انکار دیده و، دانست
[B][M1]کوست موج و بخار و سیل و سحاب
[M2]اوست کف، اوست قطره، اوست حباب
[B][M1]هیچ جز بحر در جهان نشناخت
[M2]عشق با هر چه باخت، با او باخت
[B][M1]از چب و راست چون گشاد نظر
[M2]غیر دریا ندید چیز دگر
[B][M1]همچنین عارفان عشق آیین
[M2]در جهان نیستند جز حق بین
[B][M1]دیدهٔ جمله مانده بر یک جاست
[M2]لیکن اندر نظر تفاوتهاست
[A]
[B][M1]در نواحی مصر شیرزنی
[M2]همچو مردان مرد خودشکنی
[B][M1]به چنین دولتی مشرف شد
[M2]نقد هستی تمامش از کف شد
[B][M1]شست از آلودگی به کلی دست
[M2]نه به شب خفت و، نی به روز نشست
[B][M1]قرب سی سال ماند بر سر پای
[M2]که نجنبید چون درخت از جای
[B][M1]خفته مرغش به فرق، فارغبال
[M2]گشته مارش به ساق پا خلخال
[B][M1]شست و شو داده موی او باران
[M2]شانه کرده صبا چو غمخواران
[B][M1]هیچ گه ز آفتاب عالمتاب
[M2]سایه‌بانش نگشته غیر سحاب
[B][M1]لب فروبسته از شراب و طعام
[M2]چون فرشته نه چاشت خورده نه شام
[B][M1]همچو مور و ملخ ز هر طرفی
[M2]دام و دد گرد او کشیده صفی
[B][M1]او خوش اندر میانه واله و مست
[M2]ایستاده به پا، نه نیست، نه هست
[B][M1]چشم او بر جمال شاهد حق
[M2]جان به توفان عشق، مستغرق
[B][M1]دل به پروازهای روحانی
[M2]گوش بر رازهای پنهانی
[B][M1]زن مگوی‌اش! که در کشاکش درد
[M2]یک سر موی او به از صد مرد!
[B][M1]مرد و زن مست نقش پیکر خاک
[M2]جان روشن بود از اینها پاک
[B][M1]کردگارا ، مرا ز من برهان!
[M2]وز غم مرد و فکر زن، برهان!
[B][M1]مردی‌ای ده! که رادمرد شوم
[M2]وز مرید و مراد، فرد شوم
[B][M1]غرقه گردم به موج لجهٔ راز
[M2]هرگز از خود نشان نیابم باز
[A]
[B][M1]معتمر نام، مهتری ز عرب
[M2]رفت تا روضهٔ نبی یک شب
[B][M1]رو در آن قبلهٔ دعا آورد
[M2]ادب بندگی بجا آورد
[B][M1]ناگه آمد به گوشش آوازی
[M2]که همی گفت غصه‌پردازی،
[B][M1]کای دل امشب تو را چه اندوه است؟
[M2]وین چه بار گران‌تر از کوه است؟
[B][M1]مرغی از طرف باغ ناله کشید
[M2]بر تو داغی بسان لاله کشید،
[B][M1]واندرین تیره‌شب ز نالهٔ زار
[M2]ساخت از خواب خوش تو را بیدار؟
[B][M1]یا نه، یاری درین شب تاریک
[M2]از برون دور و از درون نزدیک
[B][M1]بر تو درهای امتحان بگشود
[M2]خوابت از چشم خون‌فشان بر بود،
[B][M1]بست هجرش کمر به کینه تو را
[M2]سنگ غم زد بر آبگینه تو را؟
[B][M1]چه شب است این چو زلف یار دراز؟
[M2]چشم من ناشده به خواب فراز؟
[B][M1]قیر شب قید پای انجم شد
[M2]مهر را راه آمدن گم شد
[B][M1]این نه شب، هست اژدهای سیاه
[M2]که کند با هزار دیده نگاه
[B][M1]تا به دم درکشد غریبی را
[M2]یا زند زخم بی‌نصیبی را
[B][M1]منم اکنون و جان آزرده
[M2]زو دو صد زخم بر جگر خورده
[B][M1]زخم او، جا درون جان دارد
[M2]گر کنم ناله، جای آن دارد
[B][M1]کو رفیقی که بشنود رازم؟
[M2]واندرین شب شود هم آوازم؟
[B][M1]کو شفیقی که بنگرد حالم
[M2]کز جدایی چگونه می‌نالم؟
[B][M1]هرگزم این گمان نبود به خویش
[M2]کیدم اینچنین بلایی پیش
[B][M1]ریخت بر سر بلای دهر، مرا
[M2]داد ناآزموده زهر، مرا
[B][M1]هر که ناآزموده زهر خورد
[M2]چه عجب گر ره اجل سپرد؟
[B][M1]چون بدین جا رساند نالهٔ خویش
[M2]کرد با خامشی حوالهٔ خویش
[B][M1]آتش او درین ترانه فسرد
[M2]شد خموش آنچنان که گویی مرد
[B][M1]معتمر چون بدید صورت حال
[M2]بر ضمیرش نشست گرد ملال
[B][M1]کنهمه نالش از زبان که بود؟
[M2]و آنهمه سوزش از فغان که بود؟
[B][M1]چیست این ناله، کیست نالنده؟
[M2]باز در خامشی سگالنده؟
[B][M1]آدمی؟ یا نه آدمی‌ست، پری‌ست
[M2]کآدمی وار گرد نوحه‌گری‌ست؟
[B][M1]کاش چون خاست از دلش ناله
[M2]ناله را رفتمی ز دنباله
[B][M1]تا به نالنده راه یافتمی
[M2]پردهٔ راز او شکافتمی
[B][M1]کردمی غور در نظاره‌گری
[M2]دست بگشادمی به چاره‌گری
[B][M1]چون بدین حال یک دو لحظه گذشت
[M2]حال آن دل‌رمیده باز بگشت
[B][M1]تیز برداشت همچو چنگ آواز
[M2]غزلی جانگداز کرد آغاز
[B][M1]غزلی سینه‌سوز و دردآمیز
[M2]غزلی صبرکاه و شوق‌انگیز
[B][M1]حرف حرفش همه فسانهٔ درد
[M2]نغمهٔ محنت و ترانهٔ درد
[B][M1]اولش نور عشق را مطلع
[M2]و آخرش روز وصل را مقطع
[B][M1]در قوافی‌ش شرح سینهٔ تنگ
[M2]بحر او رهنما به کام نهنگ
[B][M1]گه در او ذکر یار و منزل او
[M2]وصف شیرینی شمایل او
[B][M1]گه در او عجز و خواری عاشق
[M2]قصهٔ خاکساری عاشق
[B][M1]گه در او محنت درازی شب
[M2]عمر کاهی و جانگدازی شب
[B][M1]گه در او داستان روز فراق
[M2]حرقت داغ شوق و سوز فراق
[B][M1]آن بزرگ عرب چو آن بشنید
[M2]جانب او شدن غنیمت دید
[B][M1]تا شود واقف از حقیقت راز
[M2]رفت آهسته از پی آواز
[B][M1]دید موزون جوانی افتاده
[M2]روی زیبا به خاک بنهاده
[B][M1]لعل او غیرت عقیق یمن
[M2]شکر مصر را رواج‌شکن
[B][M1]جبهه رخشنده در میان ظلام
[M2]همچو پر نور آبگینهٔ شام
[B][M1]بر رخش از دو چشم اشک‌فشان
[M2]مانده از رشحهٔ جگر دو نشان
[B][M1]داد بر وی سلام و یافت جواب
[M2]کرد بر وی ز روی لطف خطاب
[B][M1]که «بدین رخ که قبلهٔ طلب است
[M2]به کدامین قبیله‌ات نسب است؟
[B][M1]بر زبان قبیله نام تو چیست؟
[M2]آرزویت کدام و کام تو چیست؟
[B][M1]دلت این گونه بی‌قرار چراست؟
[M2]همدمت ناله‌های زار چراست؟
[B][M1]چیست چندین غزل‌سرایی تو؟
[M2]وز مژه خون دل گشایی تو؟»
[B][M1]گفت: «از انصار دارم اصل و نژاد
[M2]پدرم نام من، عتیبه نهاد
[B][M1]وآنچه از من شنیدی و دیدی
[M2]موجب آن ز من بپرسیدی،
[B][M1]بنشین دیر! تا بگویم باز
[M2]زآنکه افسانه‌ای‌ست دور و دراز
[B][M1]روزی از روزها به کسب ثواب
[M2]رو نهادم به مسجد احزاب
[B][M1]روی در قبلهٔ وفا کردم
[M2]حق مسجد که بود ادا کردم
[B][M1]بستم از جان نماز را احرام
[M2]کردم اندر مقام صدق قیام
[B][M1]به دعا دست بر فلک بردم
[M2]پا به راه اجابت افشردم
[B][M1]عفوجویان شدم به استغفار
[M2]از همه کارها و، آخر کار
[B][M1]از میان با کناره پیوستم
[M2]به هوای نظاره بنشستم
[B][M1]دیدم از دور یک گروه زنان
[M2]سوی آن جلوه گاه، گام‌زنان
[B][M1]نه زنان بل ز آهوان رمه‌ای
[M2]هر یکی را ز ناز زمزمه‌ای
[B][M1]از پی رقصشان به ربع و دمن
[M2]بانگ خلخال‌ها جلاجلزن
[B][M1]بود یک تن از آن میان ممتاز
[M2]پای تا سر همه کرشمه و ناز
[B][M1]او چو مه بود و دیگران انجم
[M2]او پری بود و دیگران مردم
[B][M1]پای از آن جمع بر کناره نهاد
[M2]بر سرم ایستاد و لب بگشاد
[B][M1]کای عتیبه! دل تو می‌خواهد
[M2]وصل آن کز غم تو می‌کاهد؟
[B][M1]هیچ داری سر گرفتاری
[M2]کز غمت بر دلش بود باری؟
[B][M1]با من این نکته گفت و زود برفت
[M2]در من آتش زد و چون دود برفت
[B][M1]نه نشانی ز نام او دارم
[M2]نه وقوف از مقام او دارم
[B][M1]یک زمان هیچ‌جا قرارم نیست
[M2]میل خاطر به هیچ کارم نیست
[B][M1]نه ز سر خود خبر مرا، نه ز پای
[M2]می‌روم کوبه کوی و جای به جای»
[B][M1]این سخن گفت و زد یکی فریاد
[M2]یک زمانی به روی خاک افتاد
[B][M1]بعد دیری به خویش باز آمد
[M2]رخ به خون تر، ترانه‌ساز آمد
[B][M1]شد خروشان به دلخراش آواز
[M2]غزلی سینه‌سوز کرد آغاز
[B][M1]کای ز من دور رفته صد منزل!
[M2]کرده منزل چو جانم اندر دل!
[B][M1]گرچه راه فراق می‌سپری،
[M2]سوی خونین‌دلان نمی‌گذری
[B][M1]خواهشم بین، مباش ناخواه‌ام!
[M2]کز دو عالم همین تو را خواهم
[B][M1]بی‌تو بر من بلای جان باشد
[M2]گرچه فردوس جاودان باشد
[B][M1]چون بزرگ عرب بدید آن حال
[M2]به ملامت کشید تیر مقال
[B][M1]کای پسر، زین ره خطا بازآی!
[M2]جای گم کرده‌ای، به جا بازآی!
[B][M1]توبه کن از گناهکاری خویش
[M2]شرم‌دار از نه شرم‌داری خویش!
[B][M1]نه مبارک بود هوس بر مرد
[M2]مردی‌ای کن، ازین هوس برگرد!
[B][M1]گفت کای بی‌خبر ز ماتم عشق!
[M2]غافل از جانگدازی غم عشق!
[B][M1]عشق هر جا که بیخ محکم کرد
[M2]شاخ از اندوه و میوه از غم کرد
[B][M1]به ملامت نشایدش کندن
[M2]به نصیحت ز پایش افگندن
[B][M1]مشک ماند ز بوی و، لعل از رنگ
[M2]فلک از جنبش و، زمین ز درنگ،
[B][M1]لیک حاشا که یار دل‌گسلم
[M2]رخت بربندد از حریم دلم
[B][M1]حرف مهرش که در دل تنگ است
[M2]همچو نقش نشسته در سنگ است
[B][M1]آمد از عشق شیشه بر سنگ‌ام
[M2]به ملامت مزن به سر سنگ‌ام!
[A]
[B][M1]خسرو صبح چو علم برزد
[M2]لشکر شام را به هم برزد
[B][M1]هر دو کردند از آن حرم بشتاب
[M2]چاره‌جو رو به مسجد احزاب
[B][M1]تا به پیشین، قدم بیفشردند
[M2]در طلب روز را به سربردند
[B][M1]ناگه از ره نسیم یار رسید
[M2]آن گروه زن آمدند پدید
[B][M1]لیک مقصود کار همره نی
[M2]خیل انجم رسید و آن مه نی
[B][M1]با عتیبه سخن‌گزار شدند
[M2]قصه‌پرداز آن نگار شدند
[B][M1]که: «برون برد رخت ازین منزل
[M2]راند تا منزل دگر، محمل
[B][M1]روی خورشید قرب، غیم گرفت
[M2]راه حی بنی سلیم گرفت
[B][M1]گرچه بار رحیل ازین جا بست
[M2]طالب وصل توست هر جا هست
[B][M1]چون سمن تازه و چون گل بویاست
[M2]نام او از معطری ریاست»
[B][M1]نام ریا چو آمدش در گوش
[M2]از سرش عقل رفت و از دل هوش
[B][M1]پرده از چهرهٔ حیا برداشت
[M2]شرم بگذاشت وین نوا برداشت
[B][M1]کای دریغا! که یار محمل بست
[M2]بار دل پشت صبر را بشکست
[B][M1]آمدم بر امید دیدارش
[M2]تافت از من زمانه رخسارش
[B][M1]معتمر گفت با وی از دل پاک
[M2]کای عتیبه، مباش اندهناک!
[B][M1]کآنچه دارم از ملک و مال به کف
[M2]گرچه اسباب حشمت است و شرف
[B][M1]همه صرف تو می‌کنم امروز
[M2]تا شوی بر مراد خود فیروز
[B][M1]دست او را گرفت مشفق‌وار
[M2]برد یکسر به مجلس انصار
[B][M1]گفت بعد از سلام با ایشان
[M2]کای به ملک صفا وفا کیشان!
[B][M1]این جوان کیست در میان شما؟
[M2]چیست در حق او گمان شما؟
[B][M1]همه گفتند: «با جمال نسب
[M2]هست شمعی ز دودمان عرب»
[B][M1]گفت کاو را بلایی افتاده‌ست
[M2]در کمند هوایی افتاده‌ست
[B][M1]چشم می‌دارم از شما یاری
[M2]و از سر مرحمت مددگاری
[B][M1]بهر مطلوبش اختیار سفر
[M2]بر دیار بنی‌سلیم گذر
[B][M1]همه سمعا و طاعة گویان
[M2]معتمر را به جان رضا جویان
[B][M1]بر نجیب‌اشتران سوار شدند
[M2]متوجه بدان دیار شدند
[B][M1]می‌بریدند کوه و صحرا را
[M2]پرس پرسان دیار ریا را
[B][M1]تا به منزلگهش پی آوردند
[M2]پدرش را از آن خبر کردند
[B][M1]کردشان شاد و خرم استقبال
[M2]با کسان گفت تا به استعجال
[B][M1]فرش‌های نفیس افگندند
[M2]نطع‌های عجب پراگندند
[B][M1]هر کسی را به جای وی بنشاند
[M2]وز ثنا، گوهرش به فرق فشاند
[B][M1]آنچه حاضر ز گله بود و رمه
[M2]کشت و پخت و کشید پیش، همه
[B][M1]معتمر گفت کای جمال غرب!
[M2]همه کار تو در کمال ادب!
[B][M1]نخورد کس ز سفره و خوانت،
[M2]تا ز بحر نوال و احسانت
[B][M1]حاجت جمله را روا نکنی،
[M2]آرزوی همه عطا نکنی!
[B][M1]گفت کای روی صدق، روی شما
[M2]چیست از بنده آرزوی شما؟
[B][M1]گفت: «هست آنکه گوهر صدفت
[M2]اختر برج عزت و شرفت
[B][M1]با عتیبه که فخر انصارست
[M2]نیک‌کردار و راست گفتارست،
[B][M1]گوهر سلک اتصال شود
[M2]رازدار شب وصال شود»
[B][M1]گفت: «تدبیر کار و بار او راست
[M2]واندرین کار، اختیار او راست
[B][M1]با وی این را بگویم از آغاز
[M2]آنچه گوید، به مجلس آرم باز»
[B][M1]این سخن گفت و از زمین برخاست
[M2]غضب‌آمیز و خشمگین برخاست
[B][M1]چون درآمد به خانه، ریا گفت
[M2]کز چه رو خاطرت چنین آشفت؟
[B][M1]گفت: «از آن رو که جمعی از انصار
[M2]به هوایت کشیده‌اند قطار
[B][M1]همه یکدل به دوستداری تو
[M2]یک‌زبان بهر خواستگاری تو»
[B][M1]گفت: «انصاریان کریمان‌اند
[M2]در حریم کرم مقیمان‌اند
[B][M1]از برای چه دوستدار من‌اند؟
[M2]وز هوای که خواستگار من‌اند؟»
[B][M1]گفت: «بهر یگانه‌ای ز کرام
[M2]عالی اندر نسب، عتیبه به نام»
[B][M1]گفت « من هم شنیده‌ام خبرش
[M2]نسبتی نیست با کسی دگرش
[B][M1]چون کند وعده در وفا کو شد
[M2]وز جفای زمانه نخروشد»
[B][M1]پدرش گفت: «می‌خورم سوگند
[M2]به خدایی که نبودش مانند
[B][M1]که تو را هیچ‌گه به وی ندهم
[M2]نقد وصلت به دامنش ننهم
[B][M1]واقفم از فسانهٔ تو و او
[M2]وآنچه بوده میانهٔ تو و او»
[B][M1]گفت: «با وی مرا چه بازارست،
[M2]که از آن خاطر تو دربارست؟
[B][M1]نه خیالی ز روی من دیده‌ست
[M2]نه گیاهی ز باغ من چیده‌ست
[B][M1]لیک چون سبق یافت سوگندت
[M2]به اجابت نمی‌کنم بندت
[B][M1]قوم انصار پاک دینان‌اند
[M2]در زمان و زمین امینان‌اند
[B][M1]بر مقالاتشان مگردان پشت!
[M2]رد ایشان مکن به قول درشت!
[B][M1]مکن از منع، کامشان پر زهر!
[M2]گر نمی‌بایدت، گران کن مهر!
[B][M1]نرخ کالا ز حد چون در گذرد
[M2]رغبت از جان مشتری ببرد»
[B][M1]گفت: « احسنت ، خوب گفتی، خوب
[M2]کم فتد نکته اینچنین مرغوب!»
[B][M1]آنگه آمد برون و با ایشان
[M2]گفت کای زمرهٔ وفاکیشان!
[B][M1]کرد ریا قبول این پیوند
[M2]لیک او گوهری‌ست بی‌مانند
[B][M1]مهر او، هم به قدر او باید
[M2]تا سر او به آن فرو آید
[B][M1]باشد او گوهری جهان‌افروز
[M2]کیست قائم به قیمتش امروز؟»
[B][M1]معتمر گفت: «آن منم، اینک!
[M2]هر چه خواهی ضمان منم، اینک!»
[B][M1]خواست چندان زر تمام‌عیار
[M2]که مثاقیل آن رسد به هزار
[B][M1]بعد از آن نیز ده هزار درم
[M2]سیم خالص، نه بیش از آن و نه کم
[B][M1]جامگی صد ز بردهای یمن
[M2]صد دیگر از آن فزون به ثمن
[B][M1]نافه‌ها مشک و طلبه‌ها عنبر
[M2]عقدهای مرصع از گوهر
[B][M1]معتمر گفت با سه چار نفر
[M2]زود کردند بر مدینه گذر
[B][M1]هر چه جستند حاضر آوردند
[M2]مجلس عقد منعقد کردند
[B][M1]عقد بستند آن دو مفتون را
[M2]شاد کردند آن دو محزون را
[B][M1]بعد چل روز کز نشاط و سرور
[M2]حال بگذشتشان بدین دستور
[B][M1]داد اجازت پدر که ریا را
[M2]ماه شهر و غزال صحرا را،
[B][M1]به عروسی سوی مدینه برند
[M2]وز غریبی ره وطن سپرند
[B][M1]بهر وی خوش عماری‌ای پرداخت
[M2]برگ گل را ز غنچه محمل ساخت
[B][M1]با دو صد عز و حشمت و جاهش
[M2]کرد سوی مدینه همراهش
[B][M1]هر دو با هم عتیبه و ریا
[M2]شاد و خرم شدند ره‌پیما
[B][M1]معتمر با جماعت انصار
[M2]تیز بر کار خویش شکرگزار
[B][M1]که دو عاشق به هم رسانیدند
[M2]دل و جان‌شان ز غم رهانیدند
[B][M1]همه غافل از آن که آخر کار
[M2]بر چه خواهد گرفت کار، قرار
[B][M1]ماند چون با مدینه یک فرسنگ
[M2]جمعی از رهزنان بی‌فرهنگ
[B][M1]بر میان تیغ و، در بغل نیزه
[M2]وز کمر کرده خنجر آویزه
[B][M1]همه خونین‌لباس و دزدشعار
[M2]همه تیغ‌آزمای و نیزه گذار
[B][M1]غافل از گوشه‌ای کمین کردند
[M2]رو در آن قوم پاک‌دین کردند
[B][M1]چون عتیبه هجوم ایشان دید
[M2]غیرت عاشقی در او پیچید
[B][M1]شد چو شیران در آن مصاف، دلیر
[M2]گاه با نیزه، گاه با شمشیر
[B][M1]چند تن را به سینه چاک افگند
[M2]چون سگان‌شان به خون و خاک افگند
[B][M1]آخر از زخم تیغ صاعقه‌بار
[M2]داد آن قوم را چو دیو فرار
[B][M1]لیک نامقبلی ز کین داری
[M2]ضربتی زد به سینه‌اش، کاری
[B][M1]قفس‌آسا، به تن فتادش چاک
[M2]مرغ او کرد رو به عالم پاک
[B][M1]دوستان در خروش و گریه، چو میغ
[M2]که: «برفت از جهان عتیبه، دریغ!»
[B][M1]گوش ریا چو آن خروش شنید،
[M2]موکنان بر سر عتیبه دوید
[B][M1]دید نقش زمین، نگارش را
[M2]غرق خون، نازنین شکارش را
[B][M1]گشته از چشمه‌سار سینهٔ تنگ،
[M2]خلعت سروش ارغوانی رنگ
[B][M1]دست سیمین، خضاب از آن خون کرد
[M2]چهره گلگونه، جامه گلگون کرد
[B][M1]چهر بر خون و خاک می‌مالید
[M2]وز دل دردناک می‌نالید
[B][M1]کای عتیبه! تو را چه حال افتاد
[M2]کآفتاب تو را زوال افتاد؟
[B][M1]سیرم از عمر، بی‌لقای تو، من
[M2]کاشکی بودمی بجای تو، من!
[B][M1]عقل بر عشق من زند خنده
[M2]که بمیری تو زار و من زنده
[B][M1]این بگفت و ز جان برآورد آه
[M2]رفت با آه، جان او همراه
[B][M1]زندگی بی‌وی از وفا نشمرد
[M2]روی با روی او نهاد و بمرد
[B][M1]ترک هجران‌سرای فانی کرد
[M2]روی در وصل جاودانی کرد
[B][M1]دوستان از ره وفاداری
[M2]برگرفتند نوحه و زاری
[B][M1]لیکن از نوحه، در کشاکش درد
[M2]هر چه کردند، هیچ سود نکرد
[B][M1]چون کند طوطی از قفس پرواز
[M2]به خروش و فغان نیاید باز
[B][M1]عاقبت لب ز نوحه دربستند
[M2]بهر تجهیزشان کمر بستند
[B][M1]دیده از غم پرآب و ، سینه کباب
[M2]پاک شستندشان به مشک و گلاب
[B][M1]از حریر و کتان کفن کردند
[M2]در یکی قبرشان وطن کردند
[B][M1]در ته خاک غرق خونابه
[M2]تا قیامت شدند همخوابه
[A]
[B][M1]بعد شش سال، معتمر، یا هفت
[M2]به سر روضهٔ نبی می‌رفت
[B][M1]راه عمدا بر آن دیار افگند
[M2]بر سر قبرشان گذار افگند
[B][M1]دید بر خاک آن دو انده‌مند
[M2]سر کشیده یکی درخت بلند
[B][M1]چون به عبرت نگاه کرد در آن
[M2]دید خط‌های سرخ و زرد بر آن
[B][M1]بود زردی ز رویشان اثری
[M2]سرخی از چشم خونفشان خبری
[B][M1]با کسی گفت ز آن زمین بشگفت:
[M2]«چه درخت‌ست این» به حیرت ؟ گفت
[B][M1]که: «درختی‌ست این سرشتهٔ عشق
[M2]رسته از تربت دو کشتهٔ عشق
[B][M1]بلکه بر خاک آن دو تن علمی‌ست
[M2]بر وی از شرح حالشان رقمی‌ست
[B][M1]ز اهل دل هر که آن رقم خواند،
[M2]حال آن کشتگان غم داند»
[B][M1]جانشان غرق فیض رحمت باد!
[M2]کس چو ایشان ازین جهان مرواد!
[A]
[B][M1]زنگی‌ای روی چون در دوزخ
[M2]بینی‌ای همچو موری مطبخ
[B][M1]ننمودی به پیش رویش زشت
[M2]لاف کافوری ار زدی انگشت
[B][M1]دو لبش طبع‌کوب و دل رنجان
[M2]همچو بر روی هم دو بادنجان
[B][M1]دهنش در خیال فرزانه
[M2]فرجه‌ای در کدوی پردانه
[B][M1]دید آیینه‌ای به ره، برداشت
[M2]بر تماشای خویش دیده گماشت
[B][M1]هر چه از عیب خود معاینه دید
[M2]همه را از صفات آینه دید
[B][M1]گفت: «اگر روی بودی‌ات چون من،
[M2]صد کرامت فزودی‌ات چون من
[B][M1]خواری تو ز بدسرشتی توست!
[M2]بر ره افگندنت ز زشتی توست!»
[B][M1]اگرش چشم تیزبین بودی
[M2]گفت و گویش نه اینچنین بودی
[B][M1]عیب‌ها را همه ز خود دیدی
[M2]طعن آیینه کم پسندیدی
[B][M1]مرد دانا به هر چه درنگرد
[M2]عیب بگذارد و هنر نگرد
[A]
[B][M1]بود در دل چنان، که این دفتر
[M2]نبود از نصف اولین کمتر
[B][M1]لیک خامه از جنبش پیوست
[M2]چون بدین جا رسید سر بشکست
[B][M1]چرخ اگر باز بگذرد ز ستیز
[M2]سازدم گزلک عزیمت تیز،
[B][M1]دهم از سر، تراش آن خامه
[M2]برسانم به مقطع، این نامه
[B][M1]ورنه آن را که خاطر صافی‌ست
[M2]اینقدر هم که گفته شد کافی‌ست
[B][M1]هم برین حرف، این خجسته کلام
[M2]ختم شد، والسلام والاکرام!
[A]
[B][M1]حمد ایزد نه کار توست، ای دل!
[M2]هر چه کار تو، بار توست، ای دل!
[B][M1]پشت طاقت به عاجزی خم ده!
[M2]و اعترف بالقصور عن حمده!
[A]
[B][M1]بود در مرو شاه جان زالی
[M2]همچون زال جهان کهنسالی
[B][M1]روزی آمد ز خنجر ستمی
[M2]بر وی از یک دو لشکری المی
[B][M1]از تظلم زبان چو خنجر کرد
[M2]روی در رهگذار سنجر کرد
[B][M1]دید کز راه می‌رسد سنجر
[M2]برده از سرکشی به کیوان سر
[B][M1]بانگ برداشت کای پریشان کار
[M2]کوش خود سوی سینه‌ریشان دار!
[B][M1]گوش سنجر چو آن نفیر شنید
[M2]بارگی سوی گنده‌پیر کشید
[B][M1]گفت کای پیرزن! چه افتادت
[M2]که ز گردون گذشت فریادت؟
[B][M1]گفت: «من رنجکش یکی زال‌ام
[M2]کمتر از صد به اندکی سال‌ام
[B][M1]خفته در خانه‌ام سه چار یتیم
[M2]دلشان بهر نیم نان به دو نیم
[B][M1]غیر نان جوین نخورده طعام
[M2]کرده شیرین دهان ز میوه به نام
[B][M1]با من امسال گفت و گو کردند
[M2]وز من انگور آرزو کردند
[B][M1]سوی ده جستم از وطن دوریی
[M2]تن نهادم به رنج مزدوری
[B][M1]دستم اینک چو پنجهٔ مزدور
[M2]ز آبله پر، چو خوشهٔ انگور
[B][M1]چون ز ده دستمزد خود ستدم
[M2]پر شد از آرزویشان سبدم
[B][M1]با دل خرم و لب خندان
[M2]رو نهادم به سوی فرزندان
[B][M1]یک دو بیدادگر ز لشکر تو
[M2]در ره عدل و ظلم یاور تو
[B][M1]بر من خسته غارت آوردند
[M2]سبدم ز آرزو تهی کردند
[B][M1]این چه شاهی و مملکتداری‌ست؟
[M2]در دل خلق، تخم غم کاری‌ست؟
[B][M1]دست از عدل و داد داشته‌ای
[M2]ظالمان بر جهان گماشته‌ای
[B][M1]گرچه امروز نیست حد کسی
[M2]که برآرد ز ظلم تو نفسی،
[B][M1]چون هویدا شود سرای نهفت
[M2]چه جواب خدای خواهی گفت؟
[B][M1]دی نبودت به تارک سر، تاج
[M2]وز تو فردا اجل کند تاراج
[B][M1]به یک امروزت این سرور، که چه؟
[M2]در سر این نخوت و غرور، که چه؟
[B][M1]قبهٔ چتر تو گشت بلند
[M2]سایهٔ ظلم بر جهان افگند
[B][M1]تو نهاده به تخت، پشت فراغ
[M2]میوهٔ عیش می‌خوری زین باغ
[B][M1]بیوگان در فغان ز میوه‌بری
[M2]تو گشاده دهان به میوه‌خوری
[B][M1]چشم بگشا! چون عاقبت‌بینان
[M2]بنگر حال زار مسکینان!»
[B][M1]شاه سنجر چون حال او دانست
[M2]صبر بر حال خویش نتوانست
[B][M1]دست بر رو نهاد و زار گریست!!!
[M2]گفت با خود که این چه کارگری‌ست؟
[B][M1]تف برین خسروی و شاهی ما!!
[M2]تف برین زشتی و تباهی ما!!
[B][M1]شرم ما باد از این جهانداری!!
[M2]شرم ما باد از این جهانخواری!!
[B][M1]ما قوی شاد و دیگران ناشاد!!
[M2]ما خوش آباد و ملک، ناآباد!!
[A]
[B][M1]در رهی می‌گذشت پیغمبر
[M2]با گروهی ز دوستان، همبر
[B][M1]دید قومی گرفته تیشه به دست
[M2]گرد سنگی بزرگ، کرده نشست
[B][M1]گفت کاین دست و پا خراشیدن
[M2]چیست؟ و این سنگ را تراشیدن؟
[B][M1]قوم گفتند: «ما جوانانیم
[M2]زورمندان و پهلوانانیم
[B][M1]چون به زورآوری کنیم آهنگ
[M2]هست میزان زور ما این سنگ»
[B][M1]گفت: «گویم که پهلوانی چیست؟
[M2]مرد دعوی پهلوانی کیست؟
[B][M1]پهلوان آن بود که گاه نبرد
[M2]خشم را زیر پا تواند کرد!
[B][M1]خشم اگر کوه سهمگین باشد
[M2]پیش او پشت بر زمین باشد»
[A]
[B][M1]پیش سوداییان تخت جلال
[M2]نیست جز تاج جود، راس‌المال
[B][M1]گر نه سرمایه تاج جود کنند
[M2]کی ز سودای خویش سود کنند؟
[B][M1]معنی جود جیست؟ بخشیدن!
[M2]عادت برق چیست؟ رخشیدن!
[B][M1]برق رخشان، کند جهان روشن
[M2]جود و احسان، جهان جان روشن!
[B][M1]پرتو برق هست تا یک دم
[M2]پرتو جود، تا بود عالم!
[B][M1]گرچه یک مرد در زمانه نماند،
[M2]وز جوانمرد جز فسانه نماند،
[B][M1]تا بود دور گنبد گردان،
[M2]ما و افسانهٔ جوانمردان!
[B][M1]رفت حاتم ازین نشیمن خاک
[M2]ماند نامش کتابهٔ افلاک
[B][M1]هر چه داری ببخش و، نام برآر
[M2]به نکویی و نام نیک گذار!
[B][M1]زآنکه زیر زمردین طارم
[M2]نام نیکو بود حیات دوم
[B][M1]هر چه دادی، نصیب آن باشد
[M2]وآنچه نی، حظ دیگران باشد
[B][M1]بهرهٔ خود به دیگران چه دهی؟
[M2]مال خود بهر دیگران چه نهی؟
[A]
[B][M1]حاتم آن بحر جود و کان عطا
[M2]روزی از قوم خویش ماند جدا
[B][M1]اوفتادش گذر به قافله‌ای
[M2]دید اسیریی به پای سلسله‌ای
[B][M1]پیشش آمد اسیر، بهر گشاد
[M2]خواست زو فدیه تا شود آزاد
[B][M1]حاتم آنجا نداشت هیچ به دست
[M2]بر وی از بر آن رسید شکست
[B][M1]حالی از لطف پای پیش نهاد
[M2]بند او را به پای خویش نهاد
[B][M1]ساخت ز آن بند سخت، آزادش
[M2]اذن رفتن بجای خود دادش
[B][M1]قوم حاتم ز پی رسیدندش
[M2]چون اسیران به بند دیدندش
[B][M1]فدیهٔ او ز مال او دادند
[M2]پای او هم ز بند بگشادند
[A]
[B][M1]بود در عهد بوعلی سینا
[M2]آن به کنه اصول طب بینا
[B][M1]ز آل بویه یکی ستوده خصال
[M2]شد ز ماخولیا پریشانحال
[B][M1]بانگ می‌زد که:«کم بود در ده
[M2]هیچ گاوی بسان من فربه
[B][M1]آشپز گر پزد هریسه ز من
[M2]گرددش گنج سیم، کیسه ز من
[B][M1]زود باشید حلق من ببرید!
[M2]به دکان هریسه‌پز سپرید!»
[B][M1]صبح تا شام حال او این بود
[M2]با حریفان مقال او این بود
[B][M1]نگذشتی ز روز و شب دانگی
[M2]که چو گاوان نبودی‌اش بانگی
[B][M1]که: «بزودی به کارد یا خنجر
[M2]بکشیدم که می‌شوم لاغر!»
[B][M1]تا به جایی رسید کو نه غذا
[M2]خوردیی از دست هیچ کس، نه دوا
[B][M1]اهل طب راه عجز بسپردند
[M2]استعانت به بوعلی بردند
[B][M1]گفت: «سویش قدم نهید از راه
[M2]مژده‌گویان! که بامداد پگاه
[B][M1]می‌رسد بهر کشتن‌ات به شتاب
[M2]دشنه در دست، خواجهٔ قصاب»
[B][M1]رفت ازین مژده زو گرانیها
[M2]کرد اظهار شادمانیها
[B][M1]بامدادان که بوعلی برخاست
[M2]شد سوی منزلش که: «گاو کجاست؟»
[B][M1]آمد و خفت در میان سرای
[M2]که، «منم گاو، هان و هان، پیش آی!»
[B][M1]بوعلی دست و پاش سخت ببست
[M2]کارد بر کارد تیز کرد و نشست
[B][M1]برد قصاب‌وار کف، سوی‌اش
[M2]دید هنجار پشت و پهلویش
[B][M1]گفت کاین گاو لاغر است هنوز
[M2]مصلحت نیست کشتن‌اش امروز
[B][M1]چند روزی‌ش بر علف بندید!
[M2]یک زمان‌اش گرسنه مپسندید!
[B][M1]تا چو فربه شود، برانم تیغ
[M2]نبود افسوس ذبح او و، دریغ
[B][M1]دست و پایش ز بند بگشادند
[M2]خوردنیهاش پیش بنهادند
[B][M1]هر چه دادندش از غذا و دوا
[M2]همه را خورد بی‌خلاف و ابا
[B][M1]تا چو گاوان از آن شود فربه
[M2]شد خود او از خیال گاوی، به!
[A]
[B][M1]جامی! از شعر و شاعری بازآی!
[M2]با خموشی ز شعر دمساز آی!
[B][M1]شعر، شعر خیال بافتن است
[M2]بهر آن شعر، مو شکافتن است
[B][M1]به عبث، شغل مو شکافی چند؟
[M2]شعرگویی و شعربافی چند؟
[B][M1]هست همت چو مغز و کار چو پوست
[M2]کار هر کس به قدر همت اوست
[B][M1]نه، چه گفتم؟ چه جای این سخن است؟
[M2]رای دانا ورای این سخن است
[B][M1]کار، فرخنده گشته از فرهنگ
[M2]کارگر را در او چه تهمت و ننگ؟
[B][M1]همت مرد چون بلند بود
[M2]در همه کار ارجمند بود
[B][M1]کار کید ز کارخانهٔ خیر
[M2]در دو عالم بود نشانهٔ خیر
[B][M1]مدح دونان به نغز گفتاری
[M2]خرده‌دان را بود نگونساری
[B][M1]همه ملک جهان، حقیر بود
[M2]زآنکه آخر فناپذیر بود
[B][M1]با دهانی ز قیل و قال خموش
[M2]می‌کنم از زبان حال، خروش
[B][M1]آن خروشی که گوش جان شنود
[M2]بلکه اهل خرد به آن گرود
[B][M1]بر همین نکته ختم شد مقصود
[M2]لله‌الحمد والعلی والجود
[END]