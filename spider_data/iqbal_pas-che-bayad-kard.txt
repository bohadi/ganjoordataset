[START][A]
[B][M1]
سپاه تازه برانگیزم از ولایت عشق
[M2]
که در حرم خطری از بغاوت خرد است
[B][M1]
زمانه هیچ نداند حقیقت او را
[M2]
جنون قباست که موزون بقامت خرد است
[B][M1]
به آن مقام رسیدم چو در برش کردم
[M2]
طواف بام و در من سعادت خرد است
[B][M1]
گمان مبر که خرد را حساب و میزان نیست
[M2]
نگاه بندهٔ مؤمن قیامت خرد است
[A]
[B][M1]پیر رومی مرشد روشن ضمیر
[M2]کاروان عشق و مستی را امیر
[B][M1]منزلش برتر ز ماه و آفتاب
[M2]خیمه را از کهکشان سازد طناب
[B][M1]نور قرآن در میان سینه اش
[M2]جام جم شرمنده از آئینه اش
[B][M1]از نی آن نی نواز پاکزاد
[M2]باز شوری در نهاد من فتاد
[B][M1]گفت «جانها محرم اسرار شد
[M2]خاور از خواب گران بیدار شد
[B][M1]جذبه های تازه او را داده اند
[M2]بندهای کهنه را بگشاده اند
[B][M1]جز تو ای دانای اسرار فرنگ
[M2]کس نکو ننشست در نار فرنگ
[B][M1]باش مانند خلیل الله مست
[M2]هر کهن بتخانه را باید شکست
[B][M1]امتان را زندگی جذب درون
[M2]کم نظر این جذب را گوید جنون
[B][M1]هیچ قومی زیر چرخ لاجورد
[M2]بی جنون ذوفنون کاری نکرد
[B][M1]مؤمن از عزم و توکل قاهر است
[M2]گر ندارد این دو جوهر کافر است
[B][M1]خیر را او باز میداند ز شر
[M2]از نگاهش عالمی زیر و زبر
[B][M1]کوهسار از ضربت او ریز ریز
[M2]در گریبانش هزاران رستخیز
[B][M1]تا می از میخانهٔ من خورده ئی
[M2]کهنگی را از تماشا برده ئی
[B][M1]در چمن زی مثل بو مستور و فاش
[M2]در میان رنگ پاک از رنگ باش
[B][M1]عصر تو از رمز جان آگاه نیست
[M2]دین او جز حب غیر الله نیست
[B][M1]فلسفی این رمز کم فهمیده است
[M2]فکر او بر آب و گل پیچیده است
[B][M1]دیده از قندیل دل روشن نکرد
[M2]پس ندید الا کبود و سرخ و زرد
[B][M1]ای خوش آن مردی که دل با کس نداد
[M2]بند غیر الله را از پا گشاد
[B][M1]سر شیری را نفهمد گاو و میش
[M2]جز به شیران کم بگو اسرار خویش
[B][M1]با حریف سفله نتوان خورد می
[M2]گرچه باشد پادشاه روم و ری
[B][M1]یوسف ما را اگر گرگی برد
[M2]به که مردی ناکسی او را خرد
[B][M1]اهل دنیا بی تخیل بی قیاس
[M2]بوریا بافان اطلس ناشناس
[B][M1]اعجمی مردی چه خوش شعری سرود
[M2]سوزد از تأثیر او جان در وجود
[B][M1]«نالهٔ عاشق بگوش مردم دنیا
[M2]بانگ مسلمانی و دیار فرنگ است»
[B][M1]معنی دین و سیاست باز گوی
[M2]اهل حق را زین دو حکمت باز گوی
[B][M1]«غم خور و نان غم افزایان مخور
[M2]زانکه عاقل غم خورد کودک شکر»
[B2]رومی
[B][M1]خرقه خود بار است بر دوش فقیر
[M2]چون صبا جز بوی گل سامان مگیر
[B][M1]قلزمی با دشت و در پیهم ستیز
[M2]شبنمی خود را به گلبرگی بریز
[B][M1]سر حق بر مرد حق پوشیده نیست
[M2]روح مؤمن هیچ میدانی که چیست؟
[B][M1]قطرهٔ شبنم که از ذوق نمود
[M2]عقدهٔ خود را بدست خود گشود
[B][M1]از خودی اندر ضمیر خود نشست
[M2]رخت خویش از خلوت افلاک بست
[B][M1]رخ سوی دریای بی پایان نکرد
[M2]خویشتن را در صدف پنهان نکرد
[B][M1]اندر آغوش سحر یکدم تپید
[M2]تا بکام غنچهٔ نورس چکید»
[A]
[B][M1]
ای امیر خاور ای مهر منیر
[M2]
می کنی هر ذره را روشن ضمیر
[B][M1]
از تو این سوز و سرور اندر وجود
[M2]
از تو هر پوشیده را ذوق نمود
[B][M1]
می رود روشنتر از دست کلیم
[M2]
زورق زرین تو در جوی سیم
[B][M1]
پرتو تو ماه را مهتاب داد
[M2]
لعل را اندر دل سنگ آب داد
[B][M1]
لاله را سوز درون از فیض تست
[M2]
در رگ او موج خون از فیض تست
[B][M1]
نرگسان صد پرده را بر می درد
[M2]
تا نصیبی از شعاع تو برد
[B][M1]
خوش بیا صبح مراد آورده ئی
[M2]
هر شجر را نخل سینا کرده ئی
[B][M1]
تو فروغ صبح و من پایان روز
[M2]
در ضمیر من چراغی بر فروز
[B][M1]
تیره خاکم را سراپا نور کن
[M2]
در تجلی های خود مستور کن
[B][M1]
تا بروز آرم شب افکار شرق
[M2]
بر فروزم سینهٔ احرار شرق
[B][M1]
از نوائی پخته سازم خام را
[M2]
گردش دیگر دهم ایام را
[B][M1]
فکر شرق آزاد گردد از فرنگ
[M2]
از سرود من بگیرد آب و رنگ
[B][M1]
زندگی از گرمی ذکر است و بس
[M2]
حریت از عفت فکر است و بس
[B][M1]
چون شود اندیشهٔ قومی خراب
[M2]
ناسره گردد بدستش سیم ناب
[B][M1]
میرد اندر سینه اش قلب سلیم
[M2]
در نگاه او کج آید مستقیم
[B][M1]
بر کران از حرب و ضرب کائنات
[M2]
چشم او اندر سکون بیند حیات
[B][M1]
موج از دریاش کم گردد بلند
[M2]
گوهر او چون خزف نا ارجمند
[B][M1]
پس نخستین بایدش تطهیر فکر
[M2]
بعد از آن آسان شود تعمیر فکر
[A]
[B][M1]
تا نبوت حکم حق جاری کند
[M2]
پشت پا بر حکم سلطان میزند
[B][M1]
در نگاهش قصر سلطان کهنه دیر
[M2]
غیرت او بر نتابد حکم غیر
[B][M1]
پخته سازد صحبتش هر خام را
[M2]
تازه غوغائی دهد ایام را
[B][M1]
درس او «الله بس باقی هوس»
[M2]
تا نیفتد مرد حق در بند کس
[B][M1]
از نم او آتش اندر شاخ تاک
[M2]
در کف خاک از دم او جان پاک
[B][M1]
معنی جبریل و قرآن است او
[M2]
فطرة الله را نگهبان است او
[B][M1]
حکمتش برتر ز عقل ذوفنون
[M2]
از ضمیرش امتی آید برون
[B][M1]
حکمرانی بی نیاز از تخت و تاج
[M2]
بی کلاه و بی سپاه و بی خراج
[B][M1]
از نگاهش فرودین خیزد ز دی
[M2]
درد هر خم تلخ تر گردد ز می 
[B][M1]
اندر آه صبحگاه او حیات
[M2]
تازه از صبح نمودش کائنات
[B][M1]
بحر و بر از زور طوفانش خراب
[M2]
در نگاه او پیام انقلاب
[B][M1]
درس «لا خوف علیهم» می دهد
[M2]
تا دلی در سینهٔ آدم نهد
[B][M1]
عزم و تسلیم و رضا آموزدش
[M2]
در جهان مثل چراغ افروزدش
[B][M1]
من نمیدانم چه افسون می کند
[M2]
روح را در تن دگرگون می کند
[B][M1]
صحبت او هر خزف را در کند
[M2]
حکمت او هر تهی را پر کند
[B][M1]
بندهٔ درمانده را گوید که خیز
[M2]
هر کهن معبود را کن ریز ریز»
[B][M1]
مرد حق افسون این دیر کهن
[M2]
از دو حرف «ربی الاعلی» شکن
[B][M1]
فقر خواهی از تهی دستی منال
[M2]
عافیت در حال و نی در جاه و مال
[B][M1]
صدق و اخلاص و نیاز و سوز و درد
[M2]
نی زر و سیم و قماش سرخ و زرد
[B][M1]
بگذر از کاؤس و کی ای زنده مرد 
[M2]
طوف خود کن گرد ایوانی مگرد
[B][M1]
از مقام خویش دور افتاده ئی
[M2]
کرگسی کم کن که شاهین زاده ئی
[B][M1]
مرغک اندر شاخسار بوستان
[M2]
بر مراد خویش بندد آشیان
[B][M1]
تو که داری فکرت گردون مسیر
[M2]
خویش را از مرغکی کمتر مگیر
[B][M1]
دیگر این نه آسمان تعمیر کن
[M2]
بر مراد خود جهان تعمیر کن
[B][M1]
چون فنا اندر رضای حق شود
[M2]
بندهٔ مؤمن قضای حق شود
[B][M1]
چار سوی با فضای نیلگون
[M2]
از ضمیر پاک او آید برون
[B][M1]
در رضای حق فنا شو چون سلف
[M2]
گوهر خود را برون آر از صدف
[B][M1]
در ظلام این جهان سنگ و خشت
[M2]
چشم خود روشن کن از نور سرشت
[B][M1]
تا نگیری از جلال حق نصیب
[M2]
هم نیابی از جمال حق نصیب
[B][M1]
ابتدای عشق و مستی قاهری است
[M2]
انتهای عشق و مستی دلبری است
[B][M1]
مرد مؤمن از کمالات وجود
[M2]
او وجود و غیر او هر شی نمود
[B][M1]
گر بگیرد سوز و تاب از لااله
[M2]
جز بکام او نگردد مهر و مه
[A]
[B][M1]
حکمت ارباب دین کردم عیان
[M2]
حکمت ارباب کین را هم بدان
[B][M1]
حکمت ارباب کین مکر است و فن
[M2]
مکر و فن تخریب جان ، تعمیر تن
[B][M1]
حکمتی از بند دین آزاده ئی
[M2]
از مقام شوق دور افتاده ئی
[B][M1]
مکتب از تدبیر او گیرد نظام
[M2]
تا بکام خواجه اندیشد غلام
[B][M1]
شیخ ملت با حدیث دلنشین
[M2]
بر مراد او کند تجدید دین
[B][M1]
از دم او وحدت قومی دو نیم
[M2]
کس حریفش نیست جز چوب کلیم
[B][M1]
وای قومی کشتهٔ تدبیر غیر
[M2]
کار او تخریب خود تعمیر غیر
[B][M1]
می شود در علم و فن صاحب نظر
[M2]
از وجود خود نگردد با خبر
[B][M1]
نقش حق را از نگین خود سترد
[M2]
در ضمیرش آرزوها زاد و مرد
[B][M1]
بی نصیب آمد ز اولاد غیور
[M2]
جان بتن چون مرده ئی در خاک گور
[B][M1]
از حیا بیگانه پیران کهن
[M2]
نوجوانان چون زنان مشغول تن 
[B][M1]
در دل شان آرزوها بی ثبات
[M2]
مرده زایند از بطون امهات
[B][M1]
دختران او بزلف خود اسیر
[M2]
شوخ چشم و خود نما و خرده گیر
[B][M1]
ساخته پرداخته دل باخته
[M2]
ابروان مثل دو تیغ آخته
[B][M1]
ساعد سیمین شان عیش نظر
[M2]
سینهٔ ماهی بموج اندر نگر
[B][M1]
ملتی خاکستر او بی شرر
[M2]
صبح او از شام او تاریکتر
[B][M1]
هر زمان اندر تلاش ساز و برگ
[M2]
کار او فکر معاش و ترس مرگ
[B][M1]
منعمان او بخیل و عیش دوست
[M2]
غافل از مغزاند و اندر بند پوست
[B][M1]
قوت فرمانروا معبود او
[M2]
در زیان دین و ایمان سود او
[B][M1]
از حد امروز خود بیرون نجست
[M2]
روزگارش نقش یک فردا نبست
[B][M1]
از نیاکان دفتری اندر بغل
[M2]
الامان از گفته های بی عمل
[B][M1]
دین او عهد وفا بستن بغیر
[M2]
یعنی از خشت حرم تعمیر دیر
[B][M1]
آه قومی دل ز حق پرداخته
[M2]
مرد و مرگ خویش را نشناخته
[A]
[B][M1]
نکته ئی میگویم از مردان حال
[M2]
امتان را «لا» جلال «الا» جمال
[B][M1]
لا و الا احتساب کائنات
[M2]
لا و الا فتح باب کائنات
[B][M1]
هر دو تقدیر جهان کاف و نون
[M2]
حرکت از لا زاید از الا سکون
[B][M1]
تا نه رمز لااله آید بدست
[M2]
بند غیر الله را نتوان شکست
[B][M1]
در جهان آغاز کار از حرف لاست
[M2]
این نخستین منزل مرد خداست
[B][M1]
ملتی کز سوز او یک دم تپید
[M2]
از گل خود خویش را باز آفرید
[B][M1]
پیش غیر الله «لا» گفتن حیات
[M2]
تازه از هنگامهٔ او کائنات
[B][M1]
از جنونش هر گریبان چاک نیست
[M2]
در خور این شعله هر خاشاک نیست
[B][M1]
جذبهٔ او در دل یک زنده مرد
[M2]
می کند صد ره نشین را ره نورد
[B][M1]
بنده را با خواجه خواهی در ستیز
[M2]
تخم «لا» در مشت خاک او بریز
[B][M1]
هر کرا این سوز باشد در جگر
[M2]
هولش از هول قیامت بیشتر
[B][M1]
لا مقام ضربهای پی به پی
[M2]
این غو رعد است نی آواز نی
[B][M1]
ضرب او هر «بود» را سازد «نبود»
[M2]
تا برون آئی ز گرداب وجود
[B][M1]
با تو میگویم ز ایام عرب
[M2]
تا بدانی پخته و خام عرب
[B][M1]
ریز ریز از ضرب او لات و منات
[M2]
در جهات آزاد از بند جهات
[B][M1]
هر قبای کهنه چاک از دست او
[M2]
قیصر و کسری هلاک از دست او
[B][M1]
گاه دشت از برق و بارانش بدرد
[M2]
گاه بحر از زور طوفانش بدرد
[B][M1]
عالمی در آتش او مثل خس
[M2]
این همه هنگامه «لا» بود و بس
[B][M1]
اندرین دیر کهن پیهم تپید
[M2]
تا جهانی تازه ئی آمد پدید
[B][M1]
بانگ حق از صبح خیزیهای اوست
[M2]
هر چه هست از تخم ریزیهای اوست
[B][M1]
اینکه شمع لاله روشن کرده اند
[M2]
از کنار جوی او آورده اند
[B][M1]
لوح دل از نقش غیر الله شست
[M2]
از کف خاکش دو صد هنگامه رست
[B][M1]
همچنان بینی که در دور فرنگ
[M2]
بندگی با خواجگی آمد به جنگ
[B][M1]
روس را قلب و جگر گردیده خون
[M2]
از ضمیرش حرف «لا» آمد برون
[B][M1]
آن نظام کهنه را برهم زد است
[M2]
تیز نیشی بر رگ عالم زد است
[B][M1]
کرده ام اندر مقاماتش نگه
[M2]
لا سلاطین ، لا کلیسا ، لا اله
[B][M1]
فکر او در تند باد «لا» بماند
[M2]
مرکب خود را سوی «الا» نراند
[B][M1]
آیدش روزی که از زور جنون
[M2]
خویش را زین تند باد آرد برون
[B][M1]
در مقام «لا» نیاساید حیات
[M2]
سوی الا می خرامد کائنات
[B][M1]
لا و الا ساز و برگ امتان
[M2]
نفی بی اثبات مرگ امتان
[B][M1]
در محبت پخته کی گردد خلیل
[M2]
تا نگردد لا سوی الا دلیل
[B][M1]
ایکه اندر حجره ها سازی سخن
[M2]
نعره لا پیش نمرودی بزن
[B][M1]
این که می بینی نیرزد با دو جو
[M2]
از جلال لا اله آگاه شو
[B][M1]
هر که اندر دست او شمشیر لاست
[M2]
جمله موجودات را فرمانرواست
[A]
[B][M1]
چیست فقر ای بندگان آب و گل
[M2]
یک نگاه راه بین یک زنده دل
[B][M1]
فقر کار خویش را سنجیدن است
[M2]
بر دو حرف لا اله پیچیدن است
[B][M1]
فقر خیبر گیر با نان شعیر
[M2]
بستهٔ فتراک او سلطان و میر
[B][M1]
فقر ذوق و شوق و تسلیم و رضاست
[M2]
ما امینیم این متاع مصطفی است
[B][M1]
فقر بر کروبیان شبخون زند
[M2]
بر نوامیس جهان شبخون زند
[B][M1]
بر مقام دیگر اندازد ترا
[M2]
از زجاج ، الماس می سازد ترا
[B][M1]
برگ و ساز او ز قرآن عظیم
[M2]
مرد درویشی نگنجد در گلیم
[B][M1]
گرچه اندر بزم کم گوید سخن
[M2]
یک دم او گرمی صد انجمن
[B][M1]
بی پران را ذوق پروازی دهد
[M2]
پشه را تمکین شهبازی دهد
[B][M1]
با سلاطین در فتد مرد فقیر
[M2]
از شکوه بوریا لرزد سریر
[B][M1]
از جنون می افکند هوئی به شهر
[M2]
وا رهاند خلق را از جبر و قهر
[B][M1]
می نگیرد جز به آن صحرا مقام
[M2]
کاندرو شاهین گریزد از حمام
[B][M1]
قلب او را قوت از جذب و سلوک
[M2]
پیش سلطان نعره او «لاملوک»
[B][M1]
آتش ما سوزناک از خاک او
[M2]
شعله ترسد از خس و خاشاک او
[B][M1]
بر نیفتد ملتی اندر نبرد
[M2]
تا درو باقیست یک درویش مرد
[B][M1]
آبروی ما ز استغنای اوست
[M2]
سوز ما از شوق بی پروای اوست
[B][M1]
خویشتن را اندر این آئینه بین
[M2]
تا ترا بخشند سلطان مبین
[B][M1]
حکمت دین دل نوازیهای فقر
[M2]
قوت دین بی نیازیهای فقر
[B][M1]
مؤمنان را گفت آن سلطان دین
[M2]
«مسجد من این همه روی زمین»
[B][M1]
الامان از گردش نه آسمان
[M2]
مسجد مؤمن بدست دیگران
[B][M1]
سخت کوشد بندهٔ پاکیزه کیش
[M2]
تا بگیرد مسجد مولای خویش
[B][M1]
ایکه از ترک جهان گوئی ، مگو
[M2]
ترک این دیر کهن تسخیر او
[B][M1]
راکبش بودن ازو وارستن است
[M2]
از مقام آب و گل برجستن است
[B][M1]
صید مؤمن این جهان آب و گل
[M2]
باز را گوئی که صید خود بهل
[B][M1]
حل نشد این معنی مشکل مرا
[M2]
شاهین از افلاک بگریزد چرا
[B][M1]
وای آن شاهین که شاهینی نکرد
[M2]
مرغکی از چنگ او نامد بدرد
[B][M1]
درکنامی ماند زار و سرنگون
[M2]
پر نزد اندر فضای نیلگون
[B][M1]
فقر قرآن احتساب هست و بود
[M2]
نی رباب و مستی و رقص و سرود
[B][M1]
فقر مؤمن چیست؟ تسخیر جهات
[M2]
بنده از تأثیر او مولا صفات
[B][M1]
فقر کافر خلوت دشت و در است
[M2]
فقر مؤمن لرزهٔ بحر و بر است
[B][M1]
زندگی آنرا سکون غار و کوه
[M2]
زندگی این را ز مرگ باشکوه
[B][M1]
آن خدارا جستن از ترک بدن
[M2]
این خودی را بر فسان حق زدن
[B][M1]
آن خودی را کشتن و وا سوختن
[M2]
این خودی را چون چراغ افروختن
[B][M1]
فقر چون عریان شود زیر سپهر
[M2]
از نهیب او بلرزد ماه و مهر
[B][M1]
فقر عریان گرمی بدر و حنین
[M2]
فقر عریان بانگ تکبیر حسین
[B][M1]
فقر را تا ذوق عریانی نماند
[M2]
آن جلال اندر مسلمانی نماند
[B][M1]
وای ما ای وای این دیر کهن
[M2]
تیغ لا در کف نه تو داری نه من
[B][M1]
دل ز غیر الله بپرداز ایجوان
[M2]
این جهان کهنه در باز ایجوان
[B][M1]
تا کجا بی غیرت دین زیستن
[M2]
ای مسلمان مردن است این زیستن
[B][M1]
مرد حق باز آفریند خویش را
[M2]
جز به نور حق نبیند خویش را
[B][M1]
بر عیار مصطفی خود را زند
[M2]
تا جهانی دیگری پیدا کند
[B][M1]
آه زان قومی که از پا برفتاد
[M2]
میر و سلطان زاد و درویشی نزاد
[B][M1]
داستان او مپرس از من که من
[M2]
چون بگویم آنچه ناید در سخن
[B][M1]
در گلویم گریه ها گردد گره
[M2]
این قیامت اندرون سینه به
[B][M1]
مسلم این کشور از خود ناامید
[M2]
عمر ها شد با خدا مردی ندید
[B][M1]
لاجرم از قوت دین بدظن است
[M2]
کاروان خویش را خود رهزن است
[B][M1]
از سه قرن این امت خوار و زبون
[M2]
زنده بی سوز و سرور اندرون
[B][M1]
پست فکر و دون نهاد و کور ذوق
[M2]
مکتب و ملای او محروم شوق
[B][M1]
زشتی اندیشه او را خوار کرد
[M2]
افتراق او را ز خود بیزار کرد
[B][M1]
تا نداند از مقام و منزلش
[M2]
مرد ذوق انقلاب اندر دلش
[B][M1]
طبع او بی صحبت مرد خبیر
[M2]
خسته و افسرده و حق ناپذیر
[B][M1]
بندهٔ رد کردهٔ مولاست او
[M2]
مفلس و قلاش و بی پرواست او
[B][M1]
نی بکف مالی که سلطانی برد
[M2]
نی بدل نوری که شیطانی برد
[B][M1]
شیخ او لرد فرنگی را مرید
[M2]
گرچه گوید از مقام با یزید
[B][M1]
گفت دین را رونق از محکومی است
[M2]
زندگانی از خودی محرومی است
[B][M1]
دولت اغیار را رحمت شمرد
[M2]
رقص ها گرد کلیسا کرد و مرد
[B][M1]
ای تهی از ذوق و شوق و سوز و درد
[M2]
می شناسی عصر ما با ما چه کرد
[B][M1]
عصر ما ما را ز ما بیگانه کرد
[M2]
از جمال مصطفی بیگانه کرد
[B][M1]
سوز او تا از میان سینه رفت
[M2]
جوهر آئینه از آئینه رفت
[B][M1]
باطن این عصر را نشاختی
[M2]
داو اول خویش را در باختی
[B][M1]
تا دماغ تو به پیچاکش فتاد
[M2]
آرزوی زنده ئی در دل نزاد
[B][M1]
احتساب خویش کن از خود مرو
[M2]
یکدو دم از غیر خود بیگانه شو
[B][M1]
تا کجا این خوف و وسواس و هراس
[M2]
اندر این کشور مقام خود شناس
[B][M1]
این چمن دارد بسی شاخ بلند
[M2]
بر نگون شاخ آشیان خود مبند
[B][M1]
نغمه داری در گلو ای بیخبر 
[M2]
جنس خود بشناس و با زاغان مپر
[B][M1]
خویشتن را تیزی شمشیر ده
[M2]
باز خود را در کف تقدیر ده
[B][M1]
اندرون تست سیل بی پناه
[M2]
پیش او کوه گران مانند کاه
[B][M1]
سیل را تمکین ز نا آسودن است
[M2]
یک نفس آسودنش نابودن است
[B][M1]
من نه ملا ، نی فقیه نکته ور
[M2]
نی مرا از فقر و درویشی خبر
[B][M1]
در ره دین تیز بین و سست گام
[M2]
پختهٔ من خام و کارم ناتمام
[B][M1]
تا دل پر اضطرابم داده اند
[M2]
یک گره از صد گره بگشاده اند
[B][M1]
«از تب و تابم نصیب خود بگیر
[M2]
بعد ازین ناید چو من مرد فقیر»
[A]
[B][M1]
مرد حر محکم ز ورد «لاتخف»
[M2]
ما بمیدان سر بجیب او سر بکف
[B][M1]
مرد حر از لااله روشن ضمیر
[M2]
می نگردد بندهٔ سلطان و میر
[B][M1]
مرد حر چون اشتران باری برد
[M2]
مرد حر باری برد خاری خورد
[B][M1]
پای خود را آنچنان محکم نهد
[M2]
نبض ره از سوز او بر می جهد
[B][M1]
جان او پاینده تر گردد ز موت
[M2]
بانگ تکبیرش برون از حرف و صوت
[B][M1]
هر که سنگ راه را داند زجاج
[M2]
گیرد آن درویش از سلطان خراج
[B][M1]
گرمی طبع تو از صهبای اوست
[M2]
جوی تو پروردهٔ دریای اوست
[B][M1]
پادشاهان در قباهای حریر
[M2]
زرد رو از سهم آن عریان فقیر
[B][M1]
سر دین ما را خبر ، او را نظر
[M2]
او درون خانه ما بیرون در
[B][M1]
ما کلیسا دوست ، ما مسجد فروش
[M2]
او ز دست مصطفی پیمانه نوش
[B][M1]
نی مغان را بنده ، نی ساغر بدست
[M2]
ما تهی پیمانه او مست الست
[B][M1]
چهره گل از نم او احمر است
[M2]
ز آتش ما دود او روشنتر است
[B][M1]
دارد اندر سینه تکبیر امم
[M2]
در جبین اوست تقدیر امم
[B][M1]
قبلهٔ ما گه کلیسا ، گاه دیر
[M2]
او نخواهد رزق خویش از دست غیر
[B][M1]
ما همه عبد فرنگ او عبده 
[M2]
او نگنجد در جهان رنگ و بو
[B][M1]
صبح و شام ما به فکر ساز و برگ
[M2]
آخر ما چیست تلخیهای مرگ
[B][M1]
در جهان بی ثبات او را ثبات
[M2]
مرگ او را از مقامات حیات
[B][M1]
اهل دل از صحبت ما مضمحل
[M2]
گل ز فیض صحبتش دارای دل
[B][M1]
کار ما وابستهٔ تخمین و ظن
[M2]
او همه کردار و کم گوید سخن
[B][M1]
ما گدایان کوچه گرد و فاقه مست
[M2]
فقر او از لااله تیغی بدست
[B][M1]
ما پر کاهی اسیر گرد باد
[M2]
ضربش از کوه گران جوئی گشاد
[B][M1]
محرم او شو ز ما بیگانه شو
[M2]
خانه ویران باش و صاحب خانه شو
[B][M1]
شکوه کم کن از سپهر گرد گرد
[M2]
زنده شو از صحبت آن زنده مرد
[B][M1]
صحبت از علم کتابی خوشتر است
[M2]
صحبت مردان حر آدم گر است
[B][M1]
مرد حر دریای ژرف و بیکران
[M2]
آب گیر از بحر و نی از ناودان
[B][M1]
سینهٔ این مردمی جوشد چو دیگ
[M2]
پیش او کوه گران یک توده ریگ
[B][M1]
روز صلح آن برگ و ساز انجمن
[M2]
هم چو باد فرودین اندر چمن
[B][M1]
روز کین آن محرم تقدیر خویش
[M2]
گور خود می کندد از شمشیر خویش
[B][M1]
ای سرت گردم گریز از ما چو تیر
[M2]
دامن او گیر و بیتابانه گیر
[B][M1]
می نروید تخم دل از آب و گل
[M2]
بی نگاهی از خداوندان دل
[B][M1]
اندر این عالم نیرزی با خسی
[M2]
تا نیاویزی بدامان کسی
[A]
[B][M1]نکته ها از پیر روم آموختم
[M2]خویش را در حرف او واسوختم
[B][M1]مال را گر بهر دین باشی حمول
[M2]«نعم مال صالح’‘ گوید رسول
[B2]رومی 
[B][M1]گر نداری اندر این حکمت نظر 
[M2]تو غلام و خواجهٔ تو سیم و زر
[B][M1]از تهی دستان گشاد امتان
[M2]از چنین منعم فساد امتان
[B][M1]جدت اندر چشم او خوار است و بس
[M2]کهنگی را او خریدار است و بس
[B][M1]در نگاهش ناصواب آمد صواب
[M2]ترسد از هنگامه های انقلاب
[B][M1]خواجه نان بندهٔ مزدور خورد
[M2]آبروی دختر مزدور برد
[B][M1]در حضورش بنده می نالد چو نی
[M2]بر لب او ناله های پی به پی
[B][M1]نی بجامش باده و نی در سبوست
[M2]کاخها تعمیر کرد و خود بکوست
[B][M1]ایخوش آن منعم که چون درویش زیست
[M2]در چنین عصری خدا اندیش زیست
[B][M1]تا ندانی نکتهٔ اکل حلال
[M2]بر جماعت زیستن گردد وبال
[B][M1]آه یورپ زین مقام آگاه نیست
[M2]چشم او «ینظر بنور الله» نیست
[B][M1]او نداند از حلال و از حرام
[M2]حکمتش خام است و کارش ناتمام
[B][M1]امتی بر امتی دیگر چرد
[M2]دانه این می کارد آن حاصل برد
[B][M1]از ضعیفان نان ربودن حکمتست
[M2]از تن شان جان ربودن حکمتست
[B][M1]شیوهٔ تهذیب نو آدم دری است
[M2]پردهٔ آدم دری سوداگری است
[B][M1]این بنوک این فکر چالاک یهود
[M2]نور حق از سینهٔ آدم ربود
[B][M1]تا ته و بالا نگردد این نظام
[M2]دانش و تهذیب و دین ، سودای خام
[B][M1]آدمی اندر جهان خیر و شر
[M2]کم شناسد نفع خود را از ضرر
[B][M1]کس نداند زشت و خوب کار چیست
[M2]جادهٔ هموار و ناهموار چیست
[B][M1]شرع بر خیزد ز اعماق حیات
[M2]روشن از نورش ظلام کائنات
[B][M1]گر جهان داند حرامش را حرام
[M2]تا قیامت پخته ماند این نظام
[B][M1]نیست این کار فقیهان ای پسر
[M2]با نگاهی دیگری او را نگر
[B][M1]حکمش از عدلست و تسلیم و رضاست
[M2]بیخ او اندر ضمیر مصطفی است
[B][M1]از فراق است آرزوها سینه تاب
[M2]تو نمانی چون شود او بی حجاب
[B][M1]از جدائی گرچه جان آید بلب
[M2]وصل او کم جو رضای او طلب
[B][M1]مصطفی داد از رضای او خبر
[M2]نیست در احکام دین چیزی دگر
[B][M1]تخت جم پوشیده زیر بوریاست
[M2]فقر و شاهی از مقامات رضاست
[B][M1]حکم سلطان گیر و از حکمش منال
[M2]روز میدان نیست روز قیل و قال
[B][M1]تا توانی گردن از حکمش پیچ
[M2]تا نپیچد گردن از حکم تو هیچ
[B][M1]از شریعت احسن التقویم شو
[M2]وارث ایمان ابراهیم شو
[B][M1]پس طریقت چیست ای والاصفات
[M2]شرع را دیدن به اعماق حیات
[B][M1]فاش میخواهی اگر اسرار دین
[M2]جز به اعماق ضمیر خود مبین
[B][M1]گر نبینی ، دین تو مجبوری است
[M2]اینچنین دین از خدا مهجوری است
[B][M1]بنده تا حق را نبیند آشکار
[M2]بر نمی آید ز جبر و اختیار
[B][M1]تو یکی در فطرت خود غوطه زن
[M2]مرد حق شو بر ظن و تخمین متن
[B][M1]تا ببینی زشت و خوب کار چیست
[M2]اندر این نه پردهٔ اسرار چیست
[B][M1]هر که از سر نبی گیرد نصیب
[M2]هم به جبریل امین گردد قریب
[B][M1]ای که می نازی به قرآن عظیم
[M2]تا کجا در حجره می باشی مقیم
[B][M1]در جهان اسرار دین را فاش کن
[M2]نکته شرع مبین را فاش کن
[B][M1]کس نگردد در جهان محتاج کس
[M2]نکته شرع مبین این است و بس
[B][M1]مکتب و ملا سخنها ساختند
[M2]مؤمنان این نکته را نشناختند
[B][M1]زنده قومی بود از تأویل مرد
[M2]آتش او در ضمیر او فسرد
[B][M1]صوفیان با صفا را دیده ام
[M2]شیخ مکتب را نکو سنجیده ام
[B][M1]عصر من پیغمبری هم آفرید
[M2]آنکه در قرآن بغیر از خود ندید
[B][M1]هر یکی دانای قرآن و خبر
[M2]در شریعت کم سواد و کم نظر
[B][M1]عقل و نقل افتاده در بند هوس
[M2]منبرشان منبر کاک است و بس
[B][M1]زین کلیمان نیست امید گشود
[M2]آستین ها بی ید بیضا چه سود
[B][M1]کار اقوام و ملل ناید درست
[M2]از عمل بنما که حق در دست تست
[A]
[B][M1]
ای هماله ! ای اطک ، ای رود گنگ
[M2]
زیستن تا کی چنان بی آب و رنگ
[B][M1]
پیر مردان از فراست بی نصیب
[M2]
نوجوانان از محبت بی نصیب
[B][M1]
شرق و غرب آزاد و ما نخچیر غیر
[M2]
خشت ما سرمایهٔ تعمیر غیر
[B][M1]
زندگانی بر مراد دیگران
[M2]
جاودان مرگست ، نی خواب گران
[B][M1]
نیست این مرگی که آید ز آسمان
[M2]
تخم او می بالد ز اعماق جان
[B][M1]
صید او نی مرده شو خواهد نه گور
[M2]
نی هجوم دوستان از نزد و دور
[B][M1]
جامهٔ کس در غم او چاک نیست
[M2]
دوزخ او آنسوی افلاک نیست
[B][M1]
در هجوم روز حشر او را مجو
[M2]
هست در امروز او فردای او
[B][M1]
هر که اینجا دانه کشت اینجا درود
[M2]
پیش حق آن بنده را بردن چه سود
[B][M1]
امتی کز آرزو نیشی نخورد
[M2]
نقش او را فطرت از گیتی سترد
[B][M1]
اعتبار تخت و تاج از ساحری است
[M2]
سخت چون سنگ این زجاج از ساحریست
[B][M1]
در گذشت از حکم این سحر مبین
[M2]
کافری از کفر ، دینداری ز دین
[B][M1]
هندیان با یکدگر آویختند
[M2]
فتنه های کهنه باز انگیختند
[B][M1]
تا فرنگی قومی از مغرب زمین
[M2]
ثالث آمد در نزاع کفر و دین
[B][M1]
کس نداند جلوهٔ آب از سراب
[M2]
انقلاب ای انقلاب ای انقلاب
[B][M1]
ای ترا هر لحظه فکر آب و گل
[M2]
از حضور حق طلب یک زنده دل
[B][M1]
آشیانش گرچه در آب و گل است
[M2]
نه فلک سر گشته این یک دل است
[B][M1]
تا نپنداری که از خاک است او
[M2]
از بلندی های افلاک است او
[B][M1]
این جهان او را حریم کوی دوست
[M2]
از قبای لاله گیرد بوی دوست
[B][M1]
هر نفس با روزگار اندر ستیز
[M2]
سنگ ره از ضربت او ریز ریز
[B][M1]
آشنای منبر و دار است او
[M2]
آتش خود را نگهدار است او
[B][M1]
آب جوی و بحر ها دارد به بر
[M2]
می دهد موجش ز طوفانی خبر
[B][M1]
زنده و پاینده بی نان تنور
[M2]
میرد آن ساعت که گردد بی حضور
[B][M1]
چون چراغ اندر شبستان بدن
[M2]
روشن از وی خلوت و هم انجمن
[B][M1]
اینچنین دل ، خود نگر ، الله مست
[M2]
جز به درویشی نمی آید بدست
[B][M1]
ای جوان دامان او محکم بگیر
[M2]
در غلامی زاده ئی آزاد میر
[A]
[B][M1]
می کند بند غلامان سخت تر
[M2]
حریت می خواند او را بی بصر
[B][M1]
گرمی هنگامهٔ جمهور دید
[M2]
پرده بر روی ملوکیت کشید 
[B][M1]
سلطنت را جامع اقوام گفت
[M2]
کار خود را پخته کرد و خام گفت
[B][M1]
در فضایش بال و پر نتوان گشود
[M2]
با کلیدش هیچ در نتوان گشود
[B][M1]
گفت با مرغ قفس «ای دردمند
[M2]
آشیان در خانهٔ صیاد بند
[B][M1]
هر که سازد آشیان در دشت و مرغ»
[M2]
او نباشد ایمن از شاهین و چرغ
[B][M1]
از فسونش مرغ زیرک دانه مست
[M2]
ناله ها اندر گلوی خود شکست
[B][M1]
حریت خواهی به پیچاکش میفت
[M2]
تشنه میر و بر نم تاکش میفت
[B][M1]
الحذر از گرمی گفتار او
[M2]
الحذر از حرف پهلو دار او
[B][M1]
چشم ها از سرمه اش بی نور تر
[M2]
بندهٔ مجبور ازو مجبور تر
[B][M1]
از شراب ساتگینش الحذر
[M2]
از قمار بدنشینش الحذر
[B][M1]
از خودی غافل نگردد مرد حر
[M2]
حفظ خود کن حب افیونش مخور
[B][M1]
پیش فرعونان بگو حرف کلیم
[M2]
تا کند ضرب تو دریا را دونیم
[B][M1]
داغم از رسوائی این کاروان
[M2]
در امیر او ندیدم نور جان
[B][M1]
تن پرست و جاه مست و کم نگه
[M2]
اندرونش بی نصیب از لااله
[B][M1]
در حرم زاد و کلیسا را مرید
[M2]
پردهٔ ناموس ما را بر درید
[B][M1]
دامن او را گرفتن ابلهی است
[M2]
سینهٔ او از دل روشن تهی است
[B][M1]
اندرین ره تکیه بر خود کن که مرد
[M2]
صید آهو با سگ کوری نکرد
[B][M1]
آه از قومی که چشم از خویش بست
[M2]
دل به غیر الله داد ، از خود گسست
[B][M1]
تا خودی در سینهٔ ملت بمرد
[M2]
کوه ، کاهی کرد و باد او را ببرد
[B][M1]
گرچه دارد لااله اندر نهاد
[M2]
از بطون او مسلمانی نزاد
[B][M1]
آنکه بخشد بی یقینان را یقین
[M2]
آنکه لرزد از سجود او زمین
[B][M1]
آنکه زیر تیغ گوید لااله
[M2]
آنکه از خونش بروید لااله
[B][M1]
آن سرور ، آن سوز مشتاقی نماند
[M2]
در حرم صاحبدلی باقی نماند
[B][M1]
ای مسلمان اندرین دیر کهن
[M2]
تا کجا باشی به بند اهرمن
[B][M1]
جهد با توفیق و لذت در طلب
[M2]
کس نیابد بی نیاز نیم شب
[B][M1]
زیستن تا کی به بحر اندر چو خس
[M2]
سخت شو چون کوه از ضبط نفس
[B][M1]
گرچه دانا حال دل با کس نگفت
[M2]
از تو درد خویش نتوانم نهفت
[B][M1]
تا غلامم در غلامی زاده ام
[M2]
ز آستان کعبه دور افتاده ام
[B][M1]
چون بنام مصطفی خوانم درود
[M2]
از خجالت آب می گردد وجود
[B][M1]
عشق میگوید که ای محکوم غیر
[M2]
سینهٔ تو از بتان مانند دیر
[B][M1]
تا نداری از محمد رنگ و بو
[M2]
از درود خود میالا نام او
[B][M1]
از قیام بی حضور من مپرس
[M2]
از سجود بی سرور من مپرس
[B][M1]
جلوهٔ حق گرچه باشد یک نفس
[M2]
قسمت مردان آزاد است و بس
[B][M1]
مردی آزادی چو آید در سجود
[M2]
در طوافش گرم رو چرخ کبود
[B][M1]
ما غلامان از جلالش بیخبر
[M2]
از جمال لازوالش بیخبر
[B][M1]
از غلامی لذت ایمان مجو
[M2]
گرچه باشد حافظ قرآن ، مجو
[B][M1]
مؤمن است و پیشهٔ او آزری است
[M2]
دین و عرفانش سراپا کافری است
[B][M1]
در بدن داری اگر سوز حیات
[M2]
هست معراج مسلمان در صلوت
[B][M1]
ور نداری خون گرم اندر بدن
[M2]
سجدهٔ تو نیست جز رسم کهن
[B][M1]
عید آزادان شکوه ملک و دین
[M2]
عید محکومان هجوم مؤمنین
[A]
[B][M1]
ای در و دشت تو باقی تا ابد
[M2]
نعره «لا قیصر و کسری» که زد
[B][M1]
در جهان نزد و دور و دیر و زود
[M2]
اولین خوانندهٔ قرآن که بود
[B][M1]
رمز الا الله که را آموختند
[M2]
این چراغ اول کجا افروختند
[B][M1]
علم و حکمت ریزه ئی از خوان کیست؟
[M2]
آیه «فاصبحتم» اندر شأن کیست؟
[B][M1]
از دم سیراب آن امی لقب
[M2]
لاله رست از ریگ صحرای عرب
[B][M1]
حریت پروردهٔ آغوش اوست
[M2]
یعنی امروز امم از دوش اوست
[B][M1]
او دلی در پیکر آدم نهاد
[M2]
او نقاب از طلعت آدم گشاد
[B][M1]
هر خداوند کهن را او شکست
[M2]
هر کهن شاخ از نم او غنچه بست
[B][M1]
گرمی هنگامهٔ بدر و حنین
[M2]
حیدر و صدیق و فاروق و حسین
[B][M1]
سطوت بانگ صلوت اندر نبرد
[M2]
قرأت «الصافات» اندر نبرد
[B][M1]
تیغ ایوبی نگاه بایزید
[M2]
گنجهای هر دو عالم را کلید
[B][M1]
عقل و دل را مستی از یک جام می
[M2]
اختلاط ذکر و فکر روم و ری
[B][M1]
علم و حکمت شرع و دین ، نظم امور
[M2]
اندرون سینه دلها ناصبور
[B][M1]
حسن عالم سوز الحمرا و تاج
[M2]
آنکه از قدوسیان گیرد خراج
[B][M1]
این همه یک لحظه از اوقات اوست
[M2]
یک تجلی از تجلیات اوست
[B][M1]
ظاهرش این جلوه های دلفروز
[M2]
باطنش از عارفان پنهان هنوز
[B][M1]
«حمد بیحد مر رسول پاک را
[M2]
آنکه ایمان داد مشت خاک را»
[B][M1]
حق ترا بران تر از شمشیر کرد
[M2]
ساربان را راکب تقدیر کرد
[B][M1]
بانگ تکبیر و صلوت و حرب و ضرب
[M2]
اندر آن غوغا گشاد شرق و غرب
[B][M1]
ایخوش آن مجذوبی و دل بردگی
[M2]
آه زین دلگیری و افسردگی
[B][M1]
کار خود را امتان بردند پیش
[M2]
تو ندانی قیمت صحرای خویش
[B][M1]
امتی بودی امم گردیده ئی
[M2]
بزم خود را خود ز هم پاشیده ئی
[B][M1]
هر که از بند خودی وارست ، مرد
[M2]
هر که با بیگانگان پیوست ، مرد
[B][M1]
آنچه تو با خویش کردی کس نکرد
[M2]
روح پاک مصطفی آمد بدرد
[B][M1]
ای ز افسون فرنگی بی خبر
[M2]
فتنه ها در آستین او نگر
[B][M1]
از فریب او اگر خواهی امان
[M2]
اشترانش را ز حوض خود بران
[B][M1]
حکمتش هر قوم را بیچاره کرد
[M2]
وحدت اعرابیان صد پاره کرد
[B][M1]
تا عرب در حلقهٔ دامش فتاد
[M2]
آسمان یک دم امان او را نداد
[B][M1]
عصر خود را بنگر ای صاحب نظر
[M2]
در بدن باز آفرین روح عمر
[B][M1]
قوت از جمعیت دین مبین
[M2]
دین همه عزم است و اخلاص و یقین
[B][M1]
تا ضمیرش رازدان فطرت است
[M2]
مرد صحرا پاسبان فطرت است
[B][M1]
ساده و طبعش عیار زشت و خوب
[M2]
از طلوعش صد هزار انجم غروب
[B][M1]
بگذر از دشت و در و کوه و دمن
[M2]
خیمه را اندر وجود خویش زن
[B][M1]
طبع از باد بیابان کرده تیز
[M2]
ناقه را سر ده به میدان ستیز
[B][M1]
عصر حاضر زادهٔ ایام تست
[M2]
مستی او از می گلفام تست
[B][M1]
شارح اسرار او تو بوده ئی
[M2]
اولین معمار او تو بوده ئی
[B][M1]
تا به فرزندی گرفت او را فرنگ
[M2]
شاهدی گردید بی ناموس و ننگ
[B][M1]
گرچه شیرین است و نوشین است او
[M2]
کج خرام و شوخ و بی دین است او
[B][M1]
مرد صحرا ! پخته تر کن خام را
[M2]
بر عیار خود بزن ایام را
[B][M1]
آدمیت زار نالید از فرنگ
[M2]
زندگی هنگامه بر چید از فرنگ
[A]
[B][M1]
پس چه باید کرد ای اقوام شرق
[M2]
باز روشن می شود ایام شرق
[B][M1]
در ضمیرش انقلاب آمد پدید
[M2]
شب گذشت و آفتاب آمد پدید
[B][M1]
یورپ از شمشیر خود بسمل فتاد
[M2]
زیر گردون رسم لادینی نهاد
[B][M1]
گرگی اندر پوستین بره ئی
[M2]
هر زمان اندر کمین بره ئی
[B][M1]
مشکلات حضرت انسان ازوست
[M2]
آدمیت را غم پنهان ازوست
[B][M1]
در نگاهش آدمی آب و گل است
[M2]
کاروان زندگی بی منزل است
[B][M1]
هر چه می بینی ز انوار حق است
[M2]
حکمت اشیا ز اسرار حق است
[B][M1]
هر که آیات خدا بیند ، حر است
[M2]
اصل این حکمت ز حکم «انظر» است
[B][M1]
بندهٔ مومن ازو بهروز تر
[M2]
هم بحال دیگران دلسوز تر
[B][M1]
علم چون روشن کند آب و گلش
[M2]
از خدا ترسنده تر گردد دلش
[B][M1]
علم اشیا خاک ما را کیمیاست
[M2]
آه در افرنگ تأثیرش جداست
[B][M1]
عقل و فکرش بی عیار خوب و زشت
[M2]
چشم او بی نم ، دل او سنگ و خشت
[B][M1]
علم ازو رسواست اندر شهر و دشت
[M2]
جبرئیل از صحبتش ابلیس گشت
[B][M1]
دانش افرنگیان تیغی بدوش
[M2]
در هلاک نوع انسان سخت کوش
[B][M1]
با خسان اندر جهان خیر و شر
[M2]
در نسازد مستی علم و هنر
[B][M1]
آه از افرنگ و از آئین او
[M2]
آه از اندیشهٔ لا دین او
[B][M1]
علم حق را ساحری آموختند
[M2]
ساحری نی کافری آموختند
[B][M1]
هر طرف صد فتنه می آرد نفیر
[M2]
تیغ را از پنجهٔ رهزن بگیر 
[B][M1]
ایکه جان را باز میدانی ز تن
[M2]
سحر این تهذیب لا دینی شکن
[B][M1]
روح شرق اندر تنش باید دمید
[M2]
تا بگردد قفل معنی را کلید
[B][M1]
عقل اندر حکم دل یزدانی است
[M2]
چون ز دل آزاد شد شیطانی است
[B][M1]
زندگانی هر زمان در کشمکش
[M2]
عبرت آموز است احوال حبش
[B][M1]
شرع یورپ بی نزاع قیل و قال
[M2]
بره را کرد است بر گرگان حلال
[B][M1]
نقش نو اندر جهان باید نهاد
[M2]
از کفن دزدان چه امید گشاد
[B][M1]
در جنیوا چیست غیر از مکر و فن؟
[M2]
صید تو این میش و آن نخچیر من
[B][M1]
نکته ها کو می نگنجد در سخن
[M2]
یک جهان آشوب و یک گیتی فتن
[B][M1]
ای اسیر رنگ ، پاک از رنگ شو
[M2]
مؤمن خود ، کافر افرنگ شو
[B][M1]
رشتهٔ سود و زیان در دست تست
[M2]
آبروی خاوران در دست تست
[B][M1]
این کهن اقوام را شیرازه بند
[M2]
رایت صدق و صفا را کن بلند
[B][M1]
اهل حق را زندگی از قوت است
[M2]
قوت هر ملت از جمعیت است
[B][M1]
رای بی قوت همه مکر و فسون
[M2]
قوت بی رای جهل است و جنون
[B][M1]
سوز و ساز و درد و داغ از آسیاست
[M2]
هم شراب و هم ایاغ از آسیاست
[B][M1]
عشق را ما دلبری آموختیم
[M2]
شیوهٔ آدم گری آموختیم
[B][M1]
هم هنر ، هم دین ز خاک خاور است
[M2]
رشک گردون خاک پاک خاور است
[B][M1]
وانمودیم آنچه بود اندر حجاب
[M2]
آفتاب از ما و ما از آفتاب
[B][M1]
هر صدف را گوهر از نیسان ماست
[M2]
شوکت هر بحر از طوفان ماست
[B][M1]
روح خود در سوز بلبل دیده ایم
[M2]
خون آدم در رگ گل دیده ایم
[B][M1]
فکر ما جویای اسرار وجود
[M2]
زد نخستین زخمه بر تار وجود
[B][M1]
داشتیم اندر میان سینه داغ
[M2]
بر سر راهی نهادیم این چراغ
[B][M1]
ای امین دولت تهذیب و دین
[M2]
آن ید بیضا برآر از آستین
[B][M1]
خیز و از کار امم بگشا گره
[M2]
نشهٔ افرنگ را از سر بنه
[B][M1]
نقشی از جمعیت خاور فکن
[M2]
واستان خود را ز دست اهرمن
[B][M1]
دانی از افرنگ و از کار فرنگ
[M2]
تا کجا در قید زنار فرنگ
[B][M1]
زخم ازو ، نشتر ازو ، سوزن ازو
[M2]
ما و جوی خون و امید رفو
[B][M1]
خود بدانی پادشاهی ، قاهری است
[M2]
قاهری در عصر ما سوداگری است
[B][M1]
تختهٔ دکان شریک تخت و تاج
[M2]
از تجارت نفع و از شاهی خراج
[B][M1]
آن جهانبانی که هم سوداگر است
[M2]
بر زبانش خیر و اندر دل شر است
[B][M1]
گر تو میدانی حسابش را درست
[M2]
از حریرش نرم تر کرپاس تست
[B][M1]
بی نیاز از کارگاه او گذر
[M2]
در زمستان پوستین او مخر
[B][M1]
کشتن بی حرب و ضرب آئین اوست
[M2]
مرگها در گردش ماشین اوست
[B][M1]
بوریای خود به قالینش مده
[M2]
بیذق خود را به فرزینش مده
[B][M1]
گوهرش تف دار و در لعلش رگ است
[M2]
مشک این سوداگر از ناف سگ است
[B][M1]
رهزن چشم تو خواب مخملش
[M2]
رهزن تو رنگ و آب مخملش
[B][M1]
صد گره افکنده ئی در کار خویش
[M2]
از قماش او مکن دستار خویش
[B][M1]
هوشمندی از خم او می نخورد
[M2]
هر که خورد اندر همین میخانه مرد
[B][M1]
وقت سودا خندخند و کم خروش
[M2]
ما چو طفلانیم و او شکر فروش
[B][M1]
محرم از قلب و نگاه مشتری است
[M2]
یارب این سحر است یا سوداگری است
[B][M1]
تاجران رنگ و بو بردند سود
[M2]
ما خریداران همه کور و کبود
[B][M1]
آنچه از خاک تو رست ای مرد حر
[M2]
آن فروش و آن بپوش و آن بخور
[B][M1]
آن نکوبینان که خود را دیده اند
[M2]
خود گلیم خویش را بافیده اند
[B][M1]
ای ز کار عصر حاضر بی خبر
[M2]
چرب دستیهای یورپ را نگر
[B][M1]
قالی از ابریشم تو ساختند
[M2]
باز او را پیش تو انداختند
[B][M1]
چشم تو از ظاهرش افسون خورد
[M2]
رنگ و آب او ترا از جا برد
[B][M1]
وای آن دریا که موجش کم تپید
[M2]
گوهر خود را ز غواصان خرید
[A]
[B][M1]ای تو ما بیچارگان را ساز و برگ
[M2]وا رهان این قوم را از ترس مرگ
[B][M1]سوختی لات و منات کهنه را 
[M2]تازه کردی کائنات کهنه را
[B][M1]در جهان ذکر و فکر انس و جان
[M2]تو صلوت صبح تو بانگ اذان
[B][M1]لذت سوز و سرور از لا اله
[M2]در شب اندیشه نور از لا اله
[B][M1]نی خدا ها ساختیم از گاو و خر
[M2]نی حضور کاهنان افکنده سر
[B][M1]نی سجودی پیش معبودان پیر
[M2]نی طواف کوشک سلطان و میر
[B][M1]این همه از لطف بی پایان تست
[M2]فکر ما پروردهٔ احسان تست
[B][M1]ذکر تو سرمایهٔ ذوق و سرور
[M2]قوم را دارد به فقر اندر غیور
[B][M1]ای مقام و منزل هر راهرو
[M2]جذب تو اندر دل هر راهرو
[B][M1]ساز ما بی صوت گردید آنچنان
[M2]زخمه بر رگهای او آید گران
[B][M1]در عجم گردیدم و هم در عرب
[M2]مصطفی نایاب و ارزان بولهب
[B][M1]این مسلمان زادهٔ روشن دماغ
[M2]ظلمت آباد ضمیرش بی چراغ
[B][M1]در جوانی نرم و نازک چون حریر
[M2]آرزو در سینهٔ او زود میر
[B][M1]این غلام ابن غلام ابن غلام
[M2]حریت اندیشهٔ او را حرام
[B][M1]مکتب از وی جذبهٔ دین در ربود
[M2]از وجودش این قدر دانم که بود
[B][M1]این ز خود بیگانه این مست فرنگ
[M2]نان جو می خواهد از دست فرنگ
[B][M1]نان خرید این فاقه کش با جان پاک
[M2]داد ما را ناله های سوز ناک
[B][M1]دانه چین مانند مرغان سرا ست
[M2]از فضای نیلگون ناآشناست
[B][M1]آتش افرنگیان بگداختش
[M2]یعنی این دوزخ دگرگون ساختش
[B][M1]شیخ مکتب کم سواد و کم نظر
[M2]از مقام او نداد او را خبر
[B][M1]مؤمن و از رمز مرگ آگاه نیست
[M2]در دلش لا غالب الا الله نیست
[B][M1]تا دل او در میان سینه مرد
[M2]می نیندیشد مگر از خواب و خورد
[B][M1]بهر یک نان نشتر «لا و نعم»
[M2]منت صد کس برای یک شکم
[B][M1]از فرنگی می خرد لات و منات
[M2]مؤمن و اندیشه او سومنات
[B][M1]«قم باذنی» گوی و او را زنده کن
[M2]در دلش «الله هو» را زنده کن
[B][M1]ما همه افسونی تهذیب غرب
[M2]کشتهٔ افرنگیان بی حرب و ضرب
[B][M1]تو از آن قومی که جام او شکست
[M2]وا نما یک بنده الله مست
[B][M1]تا مسلمان باز بیند خویش را
[M2]از جهانی برگزیند خویش را
[B][M1]شهسوارا ! یک نفس در کش عنان
[M2]حرف من آسان نیاید بر زبان
[B][M1]آرزو آید که ناید تا به لب
[M2]می نگردد شوق محکوم ادب
[B][M1]آن بگوید لب گشا ای دردمند
[M2]این بگوید چشم بگشا لب ببند
[B][M1]گرد تو گردد حریم کائنات
[M2]از تو خواهم یک نگاه التفات
[B][M1]ذکر و فکر و علم و عرفانم توئی
[M2]کشتی و دریا و طوفانم توئی
[B][M1]آهوی زار و زبون و ناتوان
[M2]کس به فتراکم نبست اندر جهان
[B][M1]ای پناه من حریم کوی تو
[M2]من به امیدی رمیدم سوی تو
[B][M1]آن نوا در سینه پروردن کجا
[M2]وز دمی صد غنچه وا کردن کجا
[B][M1]نغمهٔ من در گلوی من شکست
[M2]شعله ئی از سینه ام بیرون نجست
[B][M1]در نفس سوز جگر باقی نماند
[M2]لطف قرآن سحر باقی نماند
[B][M1]ناله ئی کو می نگنجد در ضمیر
[M2]تا کجا در سینه ام ماند اسیر
[B][M1]یک فضای بیکران میبایدش
[M2]وسعت نه آسمان میبایدش
[B][M1]آه زان دردی که در جان و تن است
[M2]گوشهٔ چشم تو داروی من است
[B][M1]در نسازد با دواها جان زار 
[M2]تلخ و بویش بر مشامم ناگوار
[B][M1]کار این بیمار نتوان برد پیش
[M2]من چو طفلان نالم از داروی خویش
[B][M1]تلخی او را فریبم از شکر
[M2]خنده ها در لب بدوزد چاره گر
[B][M1]چون بصیری از تو میخواهم گشود
[M2]تا بمن باز آید آن روزی که بود
[B][M1]مهر تو بر عاصیان افزونتر است
[M2]در خطا بخشی چو مهر مادر است
[B][M1]با پرستاران شب دارم ستیز
[M2]باز روغن در چراغ من بریز
[B][M1]ای وجود تو جهان را نو بهار
[M2]پرتو خود را دریغ از من مدار
[B][M1]«خود بدانی قدر تن از جان بود
[M2]قدر جان از پرتو جانان بود»
[B2]رومی
[B][M1]تا ز غیر الله ندارم هیچ امید
[M2]یا مرا شمشیر گردان یا کلید
[B][M1]فکر من در فهم دین چالاک و چست
[M2]تخم کرداری ز خاک من نرست
[B][M1]تیشه ام را تیز تر گردان که من
[M2]محنتی دارم فزون از کوهکن
[B][M1]مؤمنم ، از خویشتن کافر نیم
[M2]بر فسانم زن که بد گوهر نیم
[B][M1]گرچه کشت عمر من بیحاصل است
[M2]چیزکی دارم که نام او دل است
[B][M1]دارمش پوشیده از چشم جهان
[M2]کز سم شبدیز تو دارد نشان
[B][M1]بنده ئی را کو نخواهد ساز و برگ
[M2]زندگانی بی حضور خواجه مرگ
[B][M1]ای که دادی کرد را سوز عرب
[M2]بندهٔ خود را حضور خود طلب
[B][M1]بنده ئی چون لاله داغی در جگر
[M2]دوستانش از غم او بی خبر
[B][M1]بنده ئی اندر جهان نالان چو نی
[M2]تفته جان از نغمه های پی به پی
[B][M1]در بیابان مثل چوب نیم سوز
[M2]کاروان بگذشت و من سوزم هنوز
[B][M1]اندرین دشت و دری پهناوری
[M2]بو که آید کاروانی دیگری
[B][M1]جان ز مهجوری بنالد در بدن
[M2]نالهٔ من وای من ای وای من !
[A]
[B][M1]
ای ز خود پوشیده خود را بازیاب
[M2]
در مسلمانی حرامست این حجاب
[B][M1]
رمز دین مصطفی دانی که چیست
[M2]
فاش دیدن خویش را شاهنشی است
[B][M1]
چیست دین؟ دریافتن اسرار خویش
[M2]
زندگی مرگ است بی دیدار خویش
[B][M1]
آن مسلمانی که بیند خویش را
[M2]
از جهانی برگزیند خویش را
[B][M1]
از ضمیر کائنات آگاه اوست
[M2]
تیغ لا موجود «الا الله» اوست
[B][M1]
در مکان و لامکان غوغای او
[M2]
نه سپهر آواره در پهنای او
[B][M1]
تا دلش سری ز اسرار خداست
[M2]
حیف اگر از خویشتن ناآشناست
[B][M1]
بندهٔ حق وارث پیغمبران
[M2]
او نگنجد در جهان دیگران
[B][M1]
تا جهانی دیگری پیدا کند
[M2]
این جهان کهنه را برهم زند
[B][M1]
زنده مرد از غیر حق دارد فراغ
[M2]
از خودی اندر وجود او چراغ
[B][M1]
پای او محکم به رزم خیر و شر
[M2]
ذکر او شمشیر و فکر او سپر
[B][M1]
صبحش از بانگی که برخیزد ز جان
[M2]
نی ز نور آفتاب خاوران
[B][M1]
فطرت او بی جهات اندر جهات
[M2]
او حریم و در طوافش کائنات
[B][M1]
ذره ئی از گرد راهش آفتاب
[M2]
شاهد آمد بر عروج او کتاب
[B][M1]
فطرت او را گشاد از ملت است
[M2]
چشم او روشن سواد از ملت است
[B][M1]
اندکی گم شو به قرآن و خبر
[M2]
باز ای نادان بخویش اندر نگر
[B][M1]
در جهان آواره ئی بیچاره ئی
[M2]
وحدتی گم کرده ئی صد پاره ئی
[B][M1]
بند غیر الله اندر پای تست
[M2]
داغم از داغی که در سیمای تست
[B][M1]
میر خیل ! از مکر پنهانی بترس
[M2]
از ضیاع روح افغانی بترس
[B][M1]
ز آتش مردان حق می سوزمت
[M2]
نکته ئی از پیر روم آموزمت
[B][M1]
«رزق از حق جو ، مجو از زید و عمر
[M2]
مستی از حق جو ، مجو از بنگ و خمر
[B][M1]
گل مخر گل را مخور گل را مجو
[M2]
زانکه گل خوار است دائم زرد رو
[B][M1]
دل بجو تا جاودان باشی جوان
[M2]
از تجلی چهره ات چون ارغوان
[B][M1]
بنده باش و بر زمین رو چون سمند
[M2]
چون جنازه نی که بر گردن برند»
[B][M1]
شکوه کم کن از سپهر لاجورد
[M2]
جز به گرد آفتاب خود مگرد
[B][M1]
از مقام ذوق و شوق آگاه شو
[M2]
ذره ئی؟ صیاد مهر و ماه شو
[B][M1]
عالم موجود را اندازه کن
[M2]
در جهان خود را بلند آوازه کن
[B][M1]
برگ و ساز کائنات از وحدتست
[M2]
اندرین عالم ، حیات از وحدت است
[B][M1]
در گذر از رنگ و بوهای کهن
[M2]
پاک شو از آرزوهای کهن
[B][M1]
این کهن سامان نیرزد با دو جو
[M2]
نقشبند آرزوی تازه شو
[B][M1]
زندگی بر آرزو دارد اساس
[M2]
خویش را از آرزوی خود شناس
[B][M1]
چشم و گوش و هوش ، تیز از آرزو
[M2]
مشت خاکی لاله خیز از آرزو
[B][M1]
هر که تخم آرزو در دل نکشت
[M2]
پایمال دیگران چون سنگ و خشت
[B][M1]
آرزو سرمایهٔ سلطان و میر
[M2]
آرزو جام جهان بین فقیر
[B][M1]
آب و گل را آرزو آدم کند
[M2]
آرزو ما را ز خود محرم کند
[B][M1]
چون شرر از خاک ما بر می جهد
[M2]
ذره را پهنای گردون میدهد
[B][M1]
پور آزر کعبه را تعمیر کرد
[M2]
از نگاهی خاک را اکسیر کرد
[B][M1]
تو خودی اندر بدن تعمیر کن
[M2]
مشت خاک خویش را اکسیر کن
[A]
[B][M1]
شهر کابل خطهٔ جنت نظیر
[M2]
آب حیوان از رگ تاکش بگیر
[B][M1]
چشم صائب از سوادش سرمه چین
[M2]
روشن و پاینده باد آن سر زمین
[B][M1]
در ظلام شب سمن زارش نگر
[M2]
بر بساط سبزه می غلطد سحر
[B][M1]
آن دیار خوش سواد ، آن پاک بوم
[M2]
باد او خوشتر ز باد شام و روم
[B][M1]
آب او براق و خاکش تابناک
[M2]
زنده از موج نسیمش ، مرده خاک
[B][M1]
ناید اندر حرف و صوت اسرار او
[M2]
آفتابان خفته در کهسار او
[B][M1]
ساکنانش سیر چشم و خوش گهر
[M2]
مثل تیغ از جوهر خود بی خبر
[B][M1]
قصر سلطانی که نامش دلگشاست
[M2]
زائران را گرد راهش کیمیاست
[B][M1]
شاه را دیدم در آن کاخ بلند
[M2]
پیش سلطانی فقیری دردمند
[B][M1]
خلق او اقلیم دلها را گشود
[M2]
رسم و آئین ملوک آنجا نبود
[B][M1]
من حضور آن شه والا گهر
[M2]
بینوا مردی به دربار عمر
[B][M1]
جانم از سوز کلامش در گداز
[M2]
دست او بوسیدم از راه نیاز
[B][M1]
پادشاهی خوش کلام و ساده پوش
[M2]
سخت کوش و نرم خوی و گرم جوش
[B][M1]
صدق و اخلاص از نگاهش آشکار
[M2]
دین و دولت از وجودش استوار
[B][M1]
خاکی و از نوریان پاکیزه تر
[M2]
از مقام فقر و شاهی باخبر
[B][M1]
در نگاهش روزگار شرق و غرب
[M2]
حکمت او راز دار شرق و غرب
[B][M1]
شهر یاری چون حکیمان نکته دان
[M2]
رازدان مد و جزر امتان
[B][M1]
پرده ها از طلعت معنی گشود
[M2]
نکته های ملک و دین را وانمود
[B][M1]
گفت «از آن آتش که داری در بدن
[M2]
من ترا دانم عزیز خویشتن
[B][M1]
هر که او را از محبت رنگ و بوست
[M2]
در نگاهم هاشم و محمود اوست»
[B][M1]
در حضور آن مسلمان کریم
[M2]
هدیه آوردم ز قرآن عظیم
[B][M1]
گفتم «این سرمایهٔ اهل حق است
[M2]
در ضمیر او حیات مطلق است
[B][M1]
اندرو هر ابتدا را انتها است
[M2]
حیدر از نیروی او خیبر گشاست»
[B][M1]
نشهٔ حرفم بخون او دوید
[M2]
دانه دانه اشک از چشمش چکید
[B][M1]
گفت «نادر در جهان بیچاره بود
[M2]
از غم دین و وطن آواره بود
[B][M1]
کوه و دشت از اضطرابم بیخبر
[M2]
از غمان بی حسابم بی خبر
[B][M1]
ناله با بانگ هزار آمیختم
[M2]
اشک با جوی بهار آمیختم
[B][M1]
غیر قرآن غمگسار من نبود
[M2]
قوتش هر باب را بر من گشود»
[B][M1]
گفتگوی خسرو والا نژاد
[M2]
باز با من جذبهٔ سرشار داد
[B][M1]
وقت عصر آمد صدای الصلوت
[M2]
آن که مؤمن را کند پاک از جهات
[B][M1]
انتهای عاشقان سوز و گداز
[M2]
کردم اندر اقتدای او نماز
[B][M1]
رازهای آن قیام و آن سجود
[M2]
جز به بزم محرمان نتوان گشود
[A]
[B][M1]
بیا که ساز فرنگ از نوا بر افتاد است 
[M2]
درون پردهٔ او نغمه نیست فریاد است
[B][M1]
زمانه کهنه بتان را هزار بار آراست
[M2]
من از حرم نگذشتم که پخته بنیاد است
[B][M1]
درفش ملت عثمانیان دوباره بلند
[M2]
چه گویمت که به تیموریان چه افتاد است
[B][M1]
خوشا نصیب که خاک تو آرمید اینجا
[M2]
که این زمین ز طلسم فرنگ آزاد است
[B][M1]
هزار مرتبه کابل نکوتر از دهلی است
[M2]
که آن عجوزه عروس هزار داماد است
[B][M1]
درون دیده نگه دارم اشک خونین را
[M2]
که من فقیرم و این دولت خدا داد است
[B][M1]
اگرچه پیر حرم ورد لااله دارد
[M2]
کجا نگاه که برنده تر ز پولاد است
[A]
[B][M1]
از نوازشهای سلطان شهید
[M2]
صبح و شامم ، صبح و شام روز عید
[B][M1]
نکته سنج خاوران هندی فقیر
[M2]
میهمان خسرو کیوان سریر
[B][M1]
تا ز شهر خسروی کردم سفر
[M2]
شد سفر بر من سبکتر از حضر
[B][M1]
سینه بگشادم به آن بادی که پار
[M2]
لاله رست از فیض او در کوهسار
[B][M1]
آه غزنی آن حریم علم و فن
[M2]
مرغزار شیر مردان کهن
[B][M1]
دولت محمود را زیبا عروس
[M2]
از حنا بندان او دانای طوس
[B][M1]
خفته در خاکش حکیم غزنوی
[M2]
از نوای او دل مردان قوی
[B][M1]
آن «حکیم غیب» ، آن صاحب مقام
[M2]
«ترک جوش» رومی از ذکرش تمام
[B][M1]
من ز پیدا او ز پنهان در سرور
[M2]
هر دو را سرمایه از ذوق حضور
[B][M1]
او نقاب از چهره ایمان گشود
[M2]
فکر من تقدیر مؤمن وانمود
[B][M1]
هر دو را از حکمت قرآن سبق
[M2]
او ز حق گوید من از مردان حق
[B][M1]
در فضای مرقد او سوختم
[M2]
تا متاع ناله ئی اندوختم
[B][M1]
گفتم ای بینندهٔ اسرار جان
[M2]
بر تو روشن این جهان و آن جهان
[B][M1]
عصر ما وارفتهٔ آب و گل است
[M2]
اهل حق را مشکل اندر مشکل است
[B][M1]
مؤمن از افرنگیان دید آنچه دید
[M2]
فتنه ها اندر حرم آمد پدید
[B][M1]
تا نگاه او ادب از دل نخورد
[M2]
چشم او را جلوهٔ افرنگ برد
[B][M1]
ای «حکیم غیب» ، امام عارفان
[M2]
پخته از فیض تو خام عارفان
[B][M1]
آنچه اندر پردهٔ غیب است گوی
[M2]
بو که آب رفته باز آید بجوی
[A]
[B][M1]
رازدان خیر و شر گشتم ز فقر
[M2]
زنده و صاحب نظر گشتم ز فقر
[B][M1]
یعنی آن فقری که داند راه را
[M2]
بیند از نور خودی الله را
[B][M1]
اندرون خویش جوید لااله
[M2]
در ته شمشیر گوید لااله
[B][M1]
فکر جان کن چون زنان بر تن متن
[M2]
همچو مردان گوی در میدان فکن
[B][M1]
سلطنت اندر جهان آب و گل
[M2]
قیمت او قطره ئی از خون دل 
[B][M1]
مؤمنان زیر سپهر لاجورد
[M2]
زنده از عشقند و نی از خواب و خورد
[B][M1]
می ندانی عشق و مستی از کجاست؟
[M2]
این شعاع آفتاب مصطفی است
[B][M1]
زنده ئی تا سوز او در جان تست
[M2]
این نگهدارندهٔ ایمان تست
[B][M1]
با خبر شو از رموز آب و گل
[M2]
پس بزن بر آب و گل اکسیر دل
[B][M1]
دل ز دین سر چشمهٔ هر قوت است
[M2]
دین همه از معجزات صحبت است
[B][M1]
دین مجو اندر کتب ای بیخبر
[M2]
علم و حکمت از کتب ، دین از نظر
[B][M1]
بوعلی دانندهٔ آب و گل است
[M2]
بیخبر از خستگیهای دل است
[B][M1]
نیش و نوش بوعلی سینا بهل
[M2]
چاره سازیهای دل از اهل دل
[B][M1]
مصطفی بحر است و موج او بلند
[M2]
خیز و این دریا بجوی خویش بند
[B][M1]
مدتی بر ساحلش پیچیده ئی
[M2]
لطمه های موج او نادیده ئی
[B][M1]
یک زمان خود را به دریا در فکن
[M2]
تا روان رفته باز آید بتن
[B][M1]
ای مسلمان جز براه حق مرو
[M2]
ناامید از رحمت عامی مشو
[B][M1]
پرده بگذار آشکارائی گزین
[M2]
تا بلرزد از سجود تو زمین
[B][M1]
دوش دیدم فطرت بیتاب را
[M2]
روح آن هنگامهٔ اسباب را
[B][M1]
چشم او بر زشت و خوب کائنات
[M2]
در نگاه او غیوب کائنات
[B][M1]
دست او با آب و خاک اندر ستیز
[M2]
آن بهم پیوسته و این ریز ریز
[B][M1]
گفتمش در جستجوی کیستی؟
[M2]
در تلاش تار و پوی کیستی؟
[B][M1]
گفت از حکم خدای ذوالمنن
[M2]
آدمی نو سازم از خاک کهن
[B][M1]
مشت خاکی را بصد رنگ آزمود
[M2]
پی به پی تابید و سنجید و فزود
[B][M1]
آخر او را آب و رنگ لاله داد 
[M2]
لااله اندر ضمیر او نهاد
[B][M1]
باش تا بینی بهار دیگری
[M2]
از بهار پاستان رنگین تری
[B][M1]
هر زمان تدبیرها دارد رقیب
[M2]
تا نگیری از بهار خود نصیب
[B][M1]
بر درون شاخ گل دارم نظر
[M2]
غنچه ها را دیده ام اندر سفر
[B][M1]
لاله را در وادی و کوه و دمن
[M2]
از دمیدن باز نتوان داشتن
[B][M1]
بشنود مردی که صاحب جستجوست
[M2]
نغمه ئی را کو هنوز اندر گلوست
[A]
[B][M1]
خیزد از دل ناله ها بی اختیار
[M2]
آه ! آن شهری که اینجا بود پار
[B][M1]
آن دیار و کاخ و کو ویرانه ایست
[M2]
آن شکوه و فال و فر افسانه ایست
[B][M1]
گنبدی ، در طوف او چرخ برین
[M2]
تربت سلطان محمود است این
[B][M1]
آنکه چون کودک لب از کوثر بشست
[M2]
گفت در گهواره نام او نخست
[B][M1]
برق سوزان تیغ بی زنهار او
[M2]
دشت و در لرزنده از یلغار او
[B][M1]
زیر گردون آیت الله رایتش
[M2]
قدسیان قرآن سرا بر تربتش
[B][M1]
شوخی فکرم مرا از من ربود
[M2]
تا نبودم در جهان دیر و زود
[B][M1]
رخ نمود از سینه ام آن آفتاب
[M2]
پردگیها از فروغش بی حجاب
[B][M1]
مهر گردون از جلالش در رکوع
[M2]
از شعاعش دوش میگردد طلوع
[B][M1]
وارهیدم از جهان چشم و گوش
[M2]
فاش چون امروز دیدم صبح دوش
[B][M1]
شهر غزنین یک بهشت رنگ و بو
[M2]
آب جوها نغمه خوان در کاخ و کو
[B][M1]
قصر های او قطار اندر قطار
[M2]
آسمان با قبه هایش هم کنار
[B][M1]
نکته سنج طوس را دیدم ببزم
[M2]
لشکر محمود را دیدم به رزم
[B][M1]
روح سیر عالم اسرار کرد
[M2]
تا مرا شوریده ئی بیدار کرد
[B][M1]
آنهمه مشتاقی و سوز و سرور
[M2]
در سخن چون رند بی پروا جسور
[B][M1]
تخم اشکی اندر آن ویرانه کاشت
[M2]
گفتگوها با خدای خویش داشت
[B][M1]
تا نبودم بیخبر از راز او
[M2]
سوختم از گرمی آواز او
[A]
[B][M1]
لاله بهر یک شعاع آفتاب
[M2]
دارد اندر شاخ چندین پیچ و تاب
[B][M1]
چون بهار او را کند عریان و فاش
[M2]
گویدش جز یک نفس اینجا مباش
[B][M1]
هر دو آمد یکدگر را ساز و برگ
[M2]
من ندانم زندگی خوشتر که مرگ
[B][M1]
زندگی پیهم مصاف نیش و نوش
[M2]
رنگ و نم امروز را از خون دوش
[B][M1]
الامان از مکر ایام الامان
[M2]
الامان از صبح و از شام الامان
[B][M1]
ای خدا ای نقشبند جان و تن
[M2]
با تو این شوریده دارد یک سخن
[B][M1]
فتنه ها بینم درین دیر کهن
[M2]
فتنه ها در خلوت و در انجمن
[B][M1]
عالم از تقدیر تو آمد پدید
[M2]
یا خدای دیگر او را آفرید
[B][M1]
ظاهرش صلح و صفا باطن ستیز
[M2]
اهل دل را شیشهٔ دل ریز ریز
[B][M1]
صدق و اخلاص و صفا ، باقی نماند
[M2]
«آن قدح بشکست و آن ساقی نماند»
[B][M1]
چشم تو بر لاله رویان فرنگ
[M2]
آدم از افسونشان بی آب و رنگ
[B][M1]
از که گیرد ربط و ضبط این کائنات؟
[M2]
ای شهید عشوه لات و منات
[B][M1]
مرد حق آن بندهٔ روشن نفس
[M2]
نایب تو در جهان او بود و بس
[B][M1]
او به بند نقره و فرزند و زن
[M2]
گر توانی ، سومنات او شکن
[B][M1]
این مسلمان از پرستاران کیست
[M2]
در گریبانش یکی هنگامه نیست
[B][M1]
سینه اش بی سوز و جانش بی خروش
[M2]
او سرافیل است و صور او خموش
[B][M1]
قلب او نا محکم و جانش نژند
[M2]
در جهان کالای او نا ارجمند
[B][M1]
در مصاف زندگانی بی ثبات
[M2]
دارد اندر آستین لات و منات
[B][M1]
مرگ را چون کافران داند هلاک
[M2]
آتش او کم بها مانند خاک
[B][M1]
شعله ئی از خاک او باز آفرین
[M2]
آن طلب آن جستجو باز آفرین
[B][M1]
باز جذب اندرون او را بده
[M2]
آن جنون ذوفنون او را بده
[B][M1]
شرق را کن از وجودش استوار
[M2]
صبح فردا از گریبانش برآر
[B][M1]
بحر احمر را بچوب او شکاف
[M2]
از شکوهش لرزه ئی افکن به قاف
[A]
[B][M1]قندهار آن کشور مینو سواد
[M2]اهل دل را خاک او خاک مراد
[B][M1]رنگ ها ، بوها ، هواها ، آب ها
[M2]آب ها تابنده چون سیماب ها
[B][M1]لاله ها در خلوت کهسار ها
[M2]نارها یخ بسته اندر نارها
[B][M1]کوی آن شهر است ما را کوی دوست
[M2]ساربان بر بند محمل سوی دوست
[B][M1]می سرایم دیگر از یاران نجد
[M2]از نوائی ، ناقه را آرم به وجد
[B2]غزل
[B][M1]از دیر مغان آیم بی گردش صهباست
[M2]در منزل لا بودم از باده الا مست
[B][M1]دانم که نگاه او ظرف همه کس بیند
[M2]کرد است مرا ساقی از عشوه و ایما مست 
[B][M1]وقت است که بگشایم میخانهٔ رومی باز
[M2]پیران حرم دیدم در صحن کلیسا مست
[B][M1]این کار حکیمی نیست دامان کلیمی گیر
[M2]صد بندهٔ ساحل مست یک بنده دریا مست
[B][M1]دل را به چمن بردم از باد چمن افسرد
[M2]میرد بخیابانها این لالهٔ صحرا مست
[B][M1]از حرف دلاویزش اسرار حرم پیدا
[M2]دی کافرکی دیدم در وادی بطحا مست
[B][M1]سینا است که فاران است یارب چه مقام است این
[M2]هر ذره خاک من چشمی است تماشا مست
[B][M1]خرقهٔ آن «برزخ لایبغیان»
[M2]دیدمش در نکتهٔ «لی خرقتان»
[B][M1]دین او آئین او تفسیر کل
[M2]در جبین او خط تقدیر کل
[B][M1]عقل را او صاحب اسرار کرد
[M2]عشق را او تیغ جوهر دار کرد
[B][M1]کاروان شوق را او منزل است
[M2]ما همه یک مشت خاکیم او دل است
[B][M1]آشکارا دیدنش اسرای ماست
[M2]در ضمیرش مسجد اقصای ماست
[B][M1]آمد از پیراهن او بوی او
[M2]داد ما را نعره الله هو
[B][M1]با دل من شوق بی پروا چه کرد
[M2]بادهٔ پر زور با مینا چه کرد
[B][M1]رقصد اندر سینه از زور جنون
[M2]تا ز راه دیده میآید برون
[B][M1]گفت «من جبریلم و نور مبین»
[M2]پیش ازین او را ندیدم اینچنین
[B][M1]شعر رومی خواند و خندید و گریست
[M2]یا رب این دیوانهٔ فرزانه کیست؟ 
[B][M1]در حرم با من سخن زندانه گفت
[M2]از می و مغ زاده و پیمانه گفت
[B][M1]گفتمش این حرف بیباکانه چیست
[M2]لب فرو بند این مقام خامشی ست
[B][M1]من ز خون خویش پروردم ترا
[M2]صاحب آه سحر کردم ترا
[B][M1]بازیاب این نکته را ای نکته رس
[M2]عشق مردان ضبط احوال است و بس
[B][M1]گفت عقل و هوش آزار دل است
[M2]مستی و وارفتگی کار دل است
[B][M1]نعره ها زد تا فتاد اندر سجود
[M2]شعلهٔ آواز او بود او نبود
[A]
[B][M1]
تربت آن خسرو روشن ضمیر
[M2]
از ضمیرش ملتی صورت پذیر
[B][M1]
گنبد او را حرم داند سپهر
[M2]
با فروغ از طوف او سیمای مهر
[B][M1]
مثل فاتح آن امیر صف شکن
[M2]
سکه ئی زد هم به اقلیم سخن
[B][M1]
ملتی را داد ذوق جستجو
[M2]
قدسیان تسبیح خوان بر خاک او
[B][M1]
از دل و دست گهر ریزی که داشت
[M2]
سلطنت ها برد و بی پروا گذاشت
[B][M1]
نکته سنج و عارف و شمشیر زن
[M2]
روح پاکش با من آمد در سخن
[B][M1]
گفت می دانم مقام تو کجاست
[M2]
نغمهٔ تو خاکیان را کیمیاست
[B][M1]
خشت و سنگ از فیض تو دارای دل
[M2]
روشن از گفتار تو سینای دل
[B][M1]
پیش ما ای آشنای کوی دوست
[M2]
یک نفس بنشین که داری بوی دوست
[B][M1]
ایخوش آن کو از خودی آئینه ساخت
[M2]
وندر آن آئینه عالم را شناخت
[B][M1]
پیر گردید این زمین و این سپهر
[M2]
ماه کور از کور چشمیهای مهر
[B][M1]
گرمی هنگامه ئی می بایدش
[M2]
تا نخستین رنگ و بو باز آیدش
[B][M1]
بندهٔ مؤمن سرافیلی کند
[M2]
بانگ او هر کهنه را برهم زند
[B][M1]
ای ترا حق داد جان ناشکیب
[M2]
تو ز سر ملک و دین داری نصیب
[B][M1]
فاش گو با پور نادر فاش گوی
[M2]
باطن خود را به ظاهر فاش گوی
[A]
[B][M1]
ای قبای پادشاهی بر تو راست
[M2]
سایهٔ تو خاک ما را کیمیاست
[B][M1]
خسروی را از وجود تو عیار
[M2]
سطوت تو ملک و دولت را حصار
[B][M1]
از تو ای سرمایهٔ فتح و ظفر
[M2]
تخت احمد شاه را شانی دگر
[B][M1]
سینه ها بی مهر تو ویرانه به
[M2]
از دل و از آرزو بیگانه به
[B][M1]
آبگون تیغی که داری در کمر 
[M2]
نیم شب از تاب او گردد سحر
[B][M1]
نیک میدانم که تیغ نادر است
[M2]
من چه گویم باطن او ظاهر است
[B][M1]
حرف شوق آورده ام از من پذیر
[M2]
از فقیری رمز سلطانی بگیر
[B][M1]
ای نگاه تو ز شاهین تیز تر
[M2]
گرد این ملک خدا دادی نگر
[B][M1]
این که می بینیم از تقدیر کیست
[M2]
چیست آن چیزی که میبایست و نیست
[B][M1]
روز و شب آئینهٔ تدبیر ماست
[M2]
روز و شب آئینهٔ تقدیر ماست
[B][M1]
با تو گویم ای جوان سخت کوش
[M2]
چیست فردا؟ دختر امروز و دوش
[B][M1]
هر که خود را صاحب امروز کرد
[M2]
گرد او گردد سپهر گرد گرد
[B][M1]
او جهان رنگ و بو را آبروست
[M2]
دوش ازو ، امروز ازو، فردا ازوست
[B][M1]
مرد حق سرمایهٔ روز و شب است
[M2]
زانکه او تقدیر خود را کوکب است
[B][M1]
بندهٔ صاحب نظر پیر امم
[M2]
چشم او بینای تقدیر امم
[B][M1]
از نگاهش تیز تر شمشیر نیست
[M2]
ما همه نخچیر ، او نخچیر نیست
[B][M1]
لرزد از اندیشهٔ آن پخته کار
[M2]
حادثات اندر بطون روزگار
[B][M1]
چون پدر اهل هنر را دوست دار
[M2]
بندهٔ صاحب نظر را دوست دار
[B][M1]
همچو آن خلد آشیان بیدار زی
[M2]
سخت کوش و پر دم و کرار زی
[B][M1]
می شناسی معنی کرار چیست؟
[M2]
این مقامی از مقامات علی است
[B][M1]
امتان را در جهان بی ثبات
[M2]
نیست ممکن جز به کراری حیات
[B][M1]
سر گذشت آل عثمان را نگر
[M2]
از فریب غربیان خونین جگر
[B][M1]
تا ز کراری نصیبی داشتند
[M2]
در جهان ، دیگر علم افراشتند
[B][M1]
مسلم هندی چرا میدان گذاشت؟
[M2]
همت او بوی کراری نداشت
[B][M1]
مشت خاکش آنچنان گردیده سرد
[M2]
گرمی آواز من کاری نکرد
[B][M1]
ذکر و فکر نادری در خون تست
[M2]
قاهری با دلبری در خون تست
[B][M1]
ای فروغ دیدهٔ برنا و پیر
[M2]
سرکار از هاشم و محمود گیر
[B][M1]
هم از آن مردی که اندر کوه و دشت
[M2]
حق ز تیغ او بلند آوازه گشت
[B][M1]
روز ها ، شب ها تپیدن میتوان
[M2]
عصر دیگر آفریدن میتوان
[B][M1]
صد جهان باقی است در قرآن هنوز
[M2]
اندر آیاتش یکی خود را بسوز
[B][M1]
باز افغان را از آن سوزی بده
[M2]
عصر او را صبح نو روزی بده
[B][M1]
ملتی گم گشتهٔ کوه و کمر
[M2]
از جبینش دیده ام چیزی دگر 
[B][M1]
زانکه بود اندر دل من سوز و درد
[M2]
حق ز تقدیرش مرا آگاه کرد
[B][M1]
کاروبارش را نکو سنجیده ام
[M2]
آنچه پنهان است پیدا دیده ام
[B][M1]
مرد میدان زنده از الله هوست
[M2]
زیر پای او جهان چار سوست
[B][M1]
بنده ئی کو دل بغیرالله نبست
[M2]
می توان سنگ از زجاج او شکست
[B][M1]
او نگنجد در جهان چون و چند
[M2]
تهمت ساحل به این دریا مبند
[B][M1]
چون ز روی خویش بر گیرد حجاب
[M2]
او حسابست او ثوابست او عذاب
[B][M1]
برگ و ساز ما کتاب و حکمت است
[M2]
این دو قوت اعتبار ملت است
[B][M1]
آن فتوحات جهان ذوق و شوق
[M2]
این فتوحات جهان تحت و فوق
[B][M1]
هر دو انعام خدای لایزال
[M2]
مؤمنان را آن جمال است این جلال
[B][M1]
حکمت اشیا فرنگی زاد نیست
[M2]
اصل او جز لذت ایجاد نیست
[B][M1]
نیک اگر بینی مسلمان زاده است
[M2]
این گهر از دست ما افتاده است
[B][M1]
چون عرب اندر اروپا پر گشاد
[M2]
علم و حکمت را بنا دیگر نهاد
[B][M1]
دانه آن صحرا نشینان کاشتند
[M2]
حاصلش افرنگیان برداشتند
[B][M1]
این پری از شیشه اسلاف ماست
[M2]
باز صیدش کن که او از قاف ماست
[B][M1]
لیکن از تهذیب لا دینی گریز
[M2]
زانکه او با اهل حق دارد ستیز
[B][M1]
فتنه ها این فتنه پرداز آورد
[M2]
لات و عزی در حرم باز آورد
[B][M1]
از فسونش دیدهٔ دل نا بصیر
[M2]
روح از بی آبی او تشنه میر
[B][M1]
لذت بیتابی از دل می برد
[M2]
بلکه دل زین پیکر گل می برد
[B][M1]
کهنه دزدی غارت او برملا ست
[M2]
لاله می نالد که داغ من کجاست
[B][M1]
حق نصیب تو کند ذوق حضور
[M2]
باز گویم آنچه گفتم در زبور
[B][M1]
«مردن و هم زیستن ای نکته رس
[M2]
این همه از اعتبارات است و بس
[B][M1]
مرد کر سوز نوا را مرده ئی
[M2]
لذت صوت و صدا را مرده ئی
[B][M1]
پیش چنگی مست و مسرور است کور
[M2]
پیش رنگی زنده در گور است کور
[B][M1]
روح باحق زنده و پاینده است
[M2]
ورنه این را مرده ، آن را زنده است
[B][M1]
آنکه «حی لایموت» آمد حق است
[M2]
زیستن با حق حیات مطلق است
[B][M1]
هر که بی حق زیست جز مردار نیست
[M2]
گرچه کس در ماتم او زار نیست»
[B][M1]
برخور از قرآن اگر خواهی ثبات
[M2]
در ضمیرش دیده ام آب حیات
[B][M1]
می دهد ما را پیام «لاتخف»
[M2]
می رساند بر مقام لاتخف
[B][M1]
قوت سلطان و میر از لااله 
[M2]
هیبت مرد فقیر از لااله
[B][M1]
تا دو تیغ لا و الا داشتیم
[M2]
ماسوی الله را نشان نگذاشتیم
[B][M1]
خاوران از شعلهٔ من روشن است
[M2]
ای خنک مردی که در عصر من است
[B][M1]
از تب و تابم نصیب خود بگیر
[M2]
بعد ازین ناید چو من مرد فقیر
[B][M1]
گوهر دریای قرآن سفته ام
[M2]
شرح رمز «صبغة الله» گفته ام
[B][M1]
با مسلمانان غمی بخشیده ام
[M2]
کهنه شاخی را نمی بخشیده ام
[B][M1]
عشق من از زندگی دارد سراغ
[M2]
عقل از صهبای من روشن ایاغ
[B][M1]
نکته های خاطر افروزی که گفت؟
[M2]
با مسلمان حرف پرسوزی که گفت؟
[B][M1]
همچو نی نالیدم اندر کوه و دشت
[M2]
تا مقام خویش بر من فاش گشت
[B][M1]
حرف شوق آموختم وا سوختم
[M2]
آتش افسرده باز افروختم
[B][M1]
با من آه صبحگاهی داده اند
[M2]
سطوت کوهی به کاهی داده اند
[B][M1]
دارم اندر سینه نور لااله
[M2]
در شراب من سرور لااله
[B][M1]
فکر من گردون مسیر از فیض اوست
[M2]
جوی ساحل ناپذیر از فیض اوست
[B][M1]
پس بگیر از باده من یک دو جام
[M2]
تا درخشی مثل تیغ بی نیام
[END]