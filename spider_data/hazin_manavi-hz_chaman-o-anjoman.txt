[START][A]
[B][M1]به نام آن که آذر را چمن ساخت
[M2]دل دوزخ شرر را انجمن ساخت
[B][M1]به ناز افروخت در بزم دل، اورنگ
[M2]قدم زد بر بساط سینه ی تنگ
[B][M1]غمش پروانه را شد کارفرما
[M2]که سوزد داغ شمع محفل آرا
[B][M1]نماید عندلیبان را تسلّی
[M2]به رنگارنک گلهای تجلّی
[B][M1]خراب آباد دل را کرده معمور
[M2]به داغ خانه زادش صد جهان شور
[B][M1]شتابان در هوایش کرده محمل
[M2]تپیدنهای مرغ نیم بسمل
[B][M1]به شوخیهای حسن عشوه آمیز
[M2]ز مغز داغ مجنون، شورش انگیز
[B][M1]دل لیلی ست کار افتاده ی او
[M2]غزالان سر به صحرا دادهٔ او
[B][M1]بلاآموز چشم خوش نگاهان
[M2]چراغ افروز داغ غم پناهان
[B][M1]به شورشهای عشق گام فرسای
[M2]نمک در دیدهٔ داغ درون سای
[B][M1]غمش دارد شرابی آتش آلود
[M2]برآرد از دماغ کفر و دین دود
[B][M1]فلک صید زبون دام عشقش
[M2]نفس می سوزدم از نام عشقش
[B][M1]به هر وادی که گردد شورش انگیز
[M2]رگ سنگش شود موج سبک خیز
[B][M1]قبول قبله گاه کج کلاهان
[M2]صف آرای قیامت دستگاهان
[B][M1]نیازافزای عشّاق جگرریش
[M2]ز خیل ناز خوبان جفاکیش
[B][M1]تسلّی بخش جان ناشکیبا
[M2]به رعنا جلوه های سرو زیبا
[B][M1]چه شمع است این که جان پروانهٔ اوست
[M2]دل هر ذرّه آتشخانه اوست؟
[B][M1]جهان آیینهٔ آن حسن زیباست
[M2]فروغ جلوه اش را سینه، سیناست
[B][M1]به ناز آورده آن گلگون بَر و دوش
[M2]چو داغ لاله، عاشق را در آغوش
[B][M1]تعالی الله، زهی مسکین نوازی
[M2]که آموزد به موری، شاهبازی
[B][M1]برآرد مشت خاکی را بر افلاک
[M2]کند افلاک را پیشش کم از خاک
[B][M1]دهد بارش به عزّت تا بَرِ خویش
[M2]رَهِ هوشش زند از ساغر خویش
[B][M1]کند آزادش از دلق گدایی
[M2]به تشریف ردای کبریایی
[B][M1]چه مضراب است بر تار نفس باز؟
[M2]که تار شعله دارد پردهٔ ساز
[B][M1]نفس را تا اثر در دام اسیر است
[M2]نوای عجز نالی دلپذیر است
[B][M1]حزین از پردهٔ دل، زن نوایی
[M2]شلایین نالهٔ درد آشنایی
[A]
[B][M1]خداوندا درین دیرینه منزل
[M2]دری نشناختم غیر از در دل
[B][M1]ندانستم رهی جز راه عشقت
[M2]گواه من، دلِ آگاه عشقت
[B][M1]برین در، حلقه کردم چشم امّید
[M2]ازین در، رخ نخواهم تافت جاوید
[B][M1]توبه را از جانب مغرب دری
[M2]نه رَه پیدا بود نه راه پیما
[B][M1]مرا شد روز دیر و دور فرسنگ
[M2]گران افتاده بار و بارکش لنگ
[B][M1]چه آید از کف بی دست و پایی؟
[M2]ز رَه واماندهٔ سرگشته رایی
[B][M1]کنون دریاب، کار افتاده ای را
[M2]زبون مگذار، زار افتادهای را
[B][M1]ز پا افتاده ای از خاک بردار
[M2]دل ازکف دادهای را زار مگذار
[B][M1]چنین رسم است، نخجیرافکنان را
[M2]که چون خستند، صید ناتوان را
[B][M1]ز خاکش، چُست برگیرند و چالاک
[M2]کنندش زینت آغوش فتراک
[B][M1]درین وادی من آن صید زبونم
[M2]که تیغت ازترحّم ریخت خونم
[B][M1]تپان در خاک و خونم، مضطرب حال
[M2]زبان از شرم ناشایستگی لال
[B][M1]چو شمع ازپای تا سر، اشک و آهی
[M2]به راه مرحمت، عاجز نگاهی
[B][M1]که گردد سایه گستر نخل آمال
[M2]گشاید پر، همای اوج اقبال
[B][M1]به این خوش می کنم کام دل خویش
[M2]که خواهی برگرفتن، بسمل خویش
[B][M1]ولیکن صبر کم، دل ناشکیباست
[M2]درین یک قطره خون آشوب دریاست
[B][M1]دلی کز داغ دوری ریش باشد
[M2]اگر زاری کند عذریش باشد
[B][M1]به دوری ساختن، کاری ست دشوار
[M2]دلی یا رب مباد از هجر افگار
[B][M1]چو خود برداشتی اول ز خاکم
[M2]دمیدی درگریبان، روح پاکم
[B][M1]به راز خود امانت دار کردی
[M2]دلم را مخزن اسرار کردی
[B][M1]در آخر هم، ز خاک تیره برگیر
[M2]رَهِ عاجز نوازی ها ز سرگیر
[B][M1]نمودی شرط، مسکین پروری را
[M2]رسانیدی به شاهی، لشکری را
[B][M1]چه نعمت ها کشیدی بی قیاسم
[M2]به کام حقِّ نعمت ناشناسم
[B][M1]چه گوهرها که از بحر سخایت
[M2]فروبارید، نیسان عطایت
[B][M1]تراوش های فیضت را کران نیست
[M2]شمار نعمتت حدِّ زبان نیست
[B][M1]ز خواب نیستی بیدار کردی
[M2]کرم بی حد، عطا بسیار کردی
[B][M1]دلی دادی چو جام جم، مصفّا
[M2]جمال غیب را مجلای اوفا
[B][M1]تنی آراستی زیبا و طنّاز
[M2]طلسمی ساختی بر مخزن راز
[B][M1]به خاک انباشتم آیینهٔ خویش
[M2]نپالم خون چه سان از سینهٔ خویش؟
[B][M1]شکاف افتاده در کاخ تن از رنج
[M2]شکستم گر طلسم، انباشتم گنج
[B][M1]خوش آنکو بشکند زندان تن را
[M2]ولی چیند به گلشن انجمن را
[B][M1]من بی طاقت، آن کج نغمه زاغم
[M2]که مردود قفس، محروم باغم
[B][M1]تنم از ناتوانی گشته رنجور
[M2]بود سرپنجه ام چون بهله، بی زور
[B][M1]ز کار افتاده شست ناوک انداز
[M2]ز ساعد شاهبازم کرده پرواز
[B][M1]میسر نیست دیگر صید کامم
[M2]نمی گردد شکاری، گرد دامم
[B][M1]چه باشد حال آن سرگشته صیّاد
[M2]که عمر از کف دهد در وحشت آباد؟
[B][M1]اجل چون گرددش غافل گلوگیر
[M2]نفس گردد به کیش سینه اش تیر
[B][M1]تهی باشد کفش، از صید مقصود
[M2]کمین بیهوده، سعیش جمله نابود
[B][M1]به رنگی اشک سرخ از دیده جاری ست
[M2]که رشک افزای گلهای بهاری ست
[B][M1]غبار خاطرم گردیده انبوه
[M2]غمی دارم درون سینه چون کوه
[B][M1]چه فیض از زندگانی می توان دید؟
[M2]که نگشاید دری، از صبح امّید
[B][M1]چه حاصل ازتماشای رخ حور؟
[M2]به چشمی چون چراغ صبح بی نور
[B][M1]چه لذت کام را از شکر و شیر؟
[M2]که باشد زهر جانکاهش گلوگیر
[B][M1]چه آسایش، تن بیمار دارد؟
[M2]که پهلو بر گُل بی خار دارد
[B][M1]کجا گیرد قرار آشفته بلبل؟
[M2]که دارد درگریبان خرمن گل
[B][M1]چه آتش کرده ساقی در ایاغم
[M2]که مرهم، گشته زنهاری ز داغم
[B][M1]مزن بر شیشهٔ بیناییم سنگ
[M2]که آگاهی ز احوال دل تنگ
[B][M1]حلاوت بخش، زهر فرقتم را
[M2]تسلّی کن دل بی طاقتم را
[B][M1]وصالت می کند دل را تسلی
[M2]بود مهر لب موسی، تجلی
[B][M1]به عالم قطره را باشد همین کام
[M2]که در آغوش دریا گیرد آرام
[B][M1]زبانم را ازین گستاخ گویی
[M2]به عفو خود عطا کن سرخ رویی
[B][M1]چه شد، گر نیستم لایق به جودت؟
[M2]که مقصود از خریدن نیست، سودت
[B][M1]کرم ها کرده ای بر ناپسندان
[M2]نوازشهاستت، با مستمندان
[B][M1]چه باک از ناقبولیهای خویشم؟
[M2]که هستی بی نیاز از کفر و کیشم
[B][M1]دهانم چون صدف، از بی نوایی
[M2]ز نیسان، قطرهای دارد گدایی
[B][M1]به عالم تا در فیض تو باز است
[M2]کف امّیدواری ها فراز است
[B][M1]اگر بگذاریم در قهر جاوید
[M2]نمی گردد دلم، یک ذره نومید
[B][M1]به امّیدی،که در جان و دل از توست
[M2]به آشوبی که در آب و گل از توست
[B][M1]که بخشایی دلم را فیض سرمد
[M2]به سر خیل سرافرازان، محمّد
[A]
[B][M1]نخستین مظهر لطف الهی
[M2]گرامی گوهر دیهیم شاهی
[B][M1]قدم سای بساط قاب قوسین
[M2]عبیر جیب حورش، گرد نعلین
[B][M1]شفاعت سنج مشتی تیره روزان
[M2]درین تاریک شب، شمع فروزان
[B][M1]فراز اوج عرشش چتر شاهی
[M2]کیمن خرگاهش از مه تا به ماهی
[B][M1]سر و سرخیل مقبولان درگاه
[M2]دلش خلوتسرای لی مع الله
[B][M1]جمالش آفتاب لایزالی
[M2]صفاتش نور ذات ذوالجلالی
[B][M1]مه تابنده، خورشید دل آرا
[M2]ز نقص آیینهٔ ذاتش معرّا
[B][M1]ادا دان رموز کبریایی
[M2]به او ختم کتاب آشنایی
[B][M1]ردای خواجگی افکنده بر دوش
[M2]به راهش چشم چرخ سرمه ای پوش
[B][M1]بُراق برق سیرش در تکاپو
[M2]عبیر افشانده، حوران را به گیسو
[B][M1]رکابش از فروغ گوهر پاک
[M2]حلی بخشِ حلی بندان افلاک
[B][M1]عنان آورده در یک جا فراهم
[M2]زمام اختیار هر دو عالم
[B][M1]ز برق تیغش، ایمان گوهر افروز
[M2]شب کفر از فروغ جوهرش روز
[B][M1]غمش جان جهان را زینت و زین
[M2]خطاب گرد راهش، قرّه العین
[B][M1]خیالش روشنی بخش دل تنگ
[M2]ز خاکش چهرهٔ امّید گلرنگ
[B][M1]ز تکریمش بنی آدم مکرم
[M2]به تعظیمش قد هفت آسمان خم
[B][M1]ز تقدیسش دل قدّوسیان شاد
[M2]ز نامش کام جان ها عشرت آباد
[B][M1]زبانش مظهر آیات تنزیل
[M2]طواف درگهش معراج جبریل
[B][M1]طفیلی خوارخوان جودش افلاک
[M2]گواه این سخن، منشور لولاک
[B][M1]به طوفان می دهد، عفوش فراوان
[M2]هزاران همچو ما آلوده دامان
[A]
[B][M1]عجب نبود که گردی دستگیرم
[M2]فقیرم یا رسول الله، فقیرم
[B][M1]لب خشک مرا درجرعه، نم نیست
[M2]کف جود تو را سرمایه کم نیست
[B][M1]به محتاجان کریمان را نظرهاست
[M2]صدف را ز ابر نیسانی گهرهاست
[B][M1]کند دامنکشان ابر بهاری
[M2]به کشت تشنه کامان آبیاری
[B][M1]طراوت بخشیِ باد بهاران
[M2]کند هر خار را،گل درگریبان
[B][M1]مرا کوته، کف از دامان مقصود
[M2]تو را در آستین گنجینه جود
[B][M1]به انعامت، تسلی مرغ و ماهی
[M2]خطاب حضرتت عاجزپناهی
[B][M1]کنی گر گوشهٔ چشمی به سویم
[M2]نریزد در دو عالم آبرویم
[B][M1]خورم حسرت بر آن فرخنده ایام
[M2]که در طوف حریمت می زدم گام
[B][M1]سرم بر آستانت جبهه فرسای
[M2]دلم بر خاک درگاهت جبین سای
[B][M1]در آن فرخنده مأوا شاد بودم
[M2]ز قید هر دو کون آزاد بودم
[B][M1]کنون افتاده ام از درگهت دور
[M2]ز داغ هجر، دارم سینه ناسور
[B][M1]اسیرم درکف نفس هوسناک
[M2]تو بگشا بندم از پا چست و چالاک
[B][M1]ازین نخجیر عاجز برگشا، دام
[M2]که آزادانه، در راهت زند گام
[A]
[B][M1]به هجران، زاری دلهای خونین
[M2]ز حد بگذشت یا ختم النبیین
[B][M1]ز اشک و آه مهجوران بی تاب
[M2]جهانی غوطه زد در آتش و آب
[B][M1]سپاه درد، با جان در ستیز است
[M2]لب هر زخم دل، خونابه ریز است
[B][M1]جهان از جلوهٔ جان پرورت دور
[M2]به ما شد تنگتر از دیدهٔ مور
[B][M1]شدی تا گنج خلوتخانهٔ خاک
[M2]ز داغ، اندوخت صد گنجینه، افلاک
[B][M1]قد محراب، زین محنت دوتا شد
[M2]که از سرو سرافرازت جدا شد
[B][M1]ز قدرش، سایه بر عرش برین بود
[M2]که بر پای تو، منبر، پایه می سود
[B][M1]کنون در گوشه ای افتاده مدهوش
[M2]به حسرت یک دهن خمیازه آغوش
[B][M1]جدا از پرتو آن روی دلکش
[M2]به دل، قندیل را افتاده آتش
[B][M1]ز داغ هجرت ای شمع شب افروز
[M2]به شبها، شمع می گرید به صد سوز
[B][M1]برافروز ای چراغ چشم ایجاد
[M2]جهان شد بی فروغت ظلمت آباد
[B][M1]به رخ، آرایش شمس و قمر کن
[M2]شب تاربک هجران را سحرکن
[B][M1]به کام دل رسید آخر نقابت
[M2]درین خلوت، ز حد بگذشت خوابت
[B][M1]ز خواب ای مهر عالمتاب برخیز
[M2]تو بخت عالمی، از خواب برخیز
[B][M1]خلاصی ده ز هجران جان ما را
[M2]به جان منّت نه و بنما لقا را
[B][M1]بلند آوازه گردان طبل شاهی
[M2]ز نو، زن نوبت عالم پناهی
[B][M1]قدم بر تارک کروبیان زن
[M2]علم بر بام هفتم آسمان زن
[B][M1]مشرف کن بساط خاکیان را
[M2]منور منزل افلاکیان را
[B][M1]سر، ای خورشید جان از خواب برکن
[M2]کنار خاک را جیب سحر کن
[B][M1]چراغ افروز بزم قدسیان شو
[M2]رواج آموزِ کارِ انس و جان شو
[B][M1]چو از جا، هول رستاخیز خیزد
[M2]رخ از شرمندگیها، رنگ ریزد
[B][M1]نظر بگشا بر احوال تباهم
[M2]بجنبان لب، پی عذر گناهم
[A]
[B][M1]پس از نعت رسول حق، سپاسی
[M2]که سنجد کلک فکر حق شناسی
[B][M1]نباشد جز ثنای شاه مردان
[M2]که حق، جان نبی خواندش به قرآن
[B][M1]طراز مسند هارونی او
[M2]به عالم کرده فاش افزونی او
[B][M1]قبول بندگی او را مسلّم
[M2]کم از یک ضربتش طاعات عالم
[B][M1]شد از جهدش شعار کفر باطل
[M2]به بازویش رسول الله قوی دل
[B][M1]وجودش مظهر سرِّ الهی
[M2]به تخمیرش ید قدرت مباهی
[B][M1]سرافرازان، گدایان دَرِ او
[M2]شهنشاهان، غلام قنبر او
[B][M1]سر و سرکردهٔ مردان عالم
[M2]وجودش علت ایجاد آدم
[B][M1]عجب نبود به عقل دانش اندیش
[M2]اگر نازد صدف بر گوهر خویش
[B][M1]ز حق ممدوح مدح لافتی اوست
[M2]وزو مخصوص نص هل اتی اوست
[B][M1]نیامد بر دو عالم، سر فرودش
[M2]از آن خالص به حق بودی سجودش
[B][M1]قضا را کرده حکمش دست کوتاه
[M2]به جیب آستین او یدالله
[B][M1]جبین آراست خاک آستانش
[M2]چمن پیرا نسیم گلستانش
[B][M1]به دنبالش سپاه نصرت، انبوه
[M2]ز تیغش پشت اسلام است بر کوه
[B][M1]کشد چون از نیام آن تیغ خون ریز
[M2]زبان درکام دزدد شعلهٔ تیز
[B][M1]بود از معجز آن تیغ سیراب
[M2]که در یک قبضه دارد آتش و آب
[B][M1]ز خون فتنه چوپان بادهٔ او
[M2]سر گردن کشان افتادهٔ او
[B][M1]زبان شعله، سرگرم درودش
[M2]خم ابروی خوبان در سجودش
[B][M1]شرارش، برق خرمن سوز طغیان
[M2]ز آبش تازه رو، گلزار ایمان
[B][M1]قدر با حملهٔ مرد آزمایش
[M2]ظفر در بازوی خیبرگشایش
[B][M1]شها، مدحت کجا یارای عقل است؟
[M2]که مجنونت دل لیلای عقل است
[B][M1]من عاجز چه سان کوبم ثنایت؟
[M2]ثنا گوید خدا و مصطفایت
[B][M1]لبم خامش، زبانم بی زبانی
[M2]کدامم دل، کدامم نکته دانی؟
[B][M1]زهی خجلت که کلک بی سرانجام
[M2]زند در طور قدس مدحتت گام
[B][M1]کجا یارای فکر کوته اندیش
[M2]نهد در وادی نعتت قدم پیش؟
[B][M1]حزین، در راه عشق پیچ در پیچ
[M2]تو را پاس ادب باید، دگر هیچ
[B][M1]خدایا فکرتی ده آسمان سیر
[M2]زبانی ترجمان منطق الطّیر
[B][M1]که راه نعت پاکان تو پویم
[M2]ثناسنجی کنم، سنجیده گویم
[A]
[B][M1]درپن خلوتسرای عاری از عیب
[M2]دل است آیینه دار شاهد غیب
[B][M1]کند حل، هر چه پیشت مشکل است آن
[M2]ز جام جم چه می پرسی؟ دل است آن
[B][M1]فروغ دل، چو گردد پرتو افکن
[M2]چراغ روز گردد شمع ایمن
[B][M1]یکی از محرمان کعبه دل
[M2]جرس جنبان این فیروزه محمل
[B][M1]به کلک فکر، کشاف حقایق
[M2]رصد بند سطرلاب دقایق
[B][M1]دلش آیینه دار حسن معنی
[M2]ضمیرش طور انوار تجلی
[B][M1]سعادت خانه زاد دودمانش
[M2]رخ دولت به خاک آستانش
[B][M1]گل خوش بوی باغ آشنایی
[M2]ازو گلبو، دماغ آشنایی
[B][M1]نواسنج گلستان محبّت
[M2]چو بلبل مست دستان محبت
[B][M1]به جان آگه، به تن فرخنده تخمیر
[M2]چو بخت خود جوان، چون عقل خود، پیر
[B][M1]ز هر وصفی که گویم، نام او به
[M2]چراغ دیده ی ادراک واله
[B][M1]حکایت کرد آن سنجیده گفتار
[M2]که درگنجینه بودش درج اسرار
[B][M1]ز جام عشق بودم مست و مدهوش
[M2]که مژگان گشت با خواب آشنا، دوش
[B][M1]چنین دیدم که زیبا منزلی بود
[M2]درآن خلوت ز خاصان محفلی بود
[B][M1]همه صاحب دلان، روشن خیالان
[M2]مصفّا خاطران، طوطی مقالان
[B][M1]یکی زان زمره ی شیرین تکلّم
[M2]چو بلبل زد بر آهنگ ترنّم
[B][M1]ز گوهر داشت در درج دهن، گنج
[M2]در این بحر از سخن شد داستان سنج
[B][M1]چو درّی چند، کرد آویزهٔ گوش
[M2]به او گفتم که ای میخانهٔ هوش
[B][M1]دل آشفتی به یک پیمانه از من
[M2]خرد را ساختی بیگانه از من
[B][M1]نوای کیست این ابیات دلکش
[M2]که چون نی، زد به هر بند من آتش؟
[B][M1]کدامین بلبل رنگین ترانه است
[M2]که دستان سنج این شیرین فسانه ست؟
[B][M1]به پاسخ زد به گوشم آن گهرسنج
[M2]که ای گنجینه ات را از گهر گنج
[B][M1]نوای کلک جان بخش حزین است
[M2]که گنج معنیش در آستین است
[B][M1]دوات از ناف آهوی ختن کرد
[M2]چو تحریر از چمن وز انجمن کرد
[B][M1]به فیضی، زنده شد دل زبن سروشم
[M2]که صبح آمد به استقبال هوشم
[B][M1]صباحی چون جبین حور، بیضا
[M2]دمش افسرده جانان را مسیحا
[B][M1]گریبان چاک، یوسف در هوایش
[M2]نسیم مصر مشتاق لقایش
[B][M1]به کنج بی کسی بودم غزل خوان
[M2]چو بلبل، آشیان را برگ و سامان
[B][M1]گهی بلبل صفت در خوش سروشی
[M2]گهی چون غنچه لبریز خموشی
[B][M1]که ناگه از در آن یار دل افروز
[M2]درآمد با رخی چون صبح نوروز
[B][M1]چو غنچه، لب ز شکّر خنده رنگین
[M2]به گوشم زد سروش خواب دوشین
[B][M1]رگ اندیشه دیدم، زخمه مایل
[M2]نهادم در میان، این راز با دل
[B][M1]اشارت شد لب رنگین سخن را
[M2]که آراید چمن را و انجمن را
[B][M1]محبّت بر رگ جان می زند نیش
[M2]نوایی می سرایم با دل خویش
[B][M1]بیا ساقی هوای برشکال است
[M2]سبوی غنچه لبریز زلال است
[B][M1]رخ زیبا چوگل بی پرده بنمای
[M2]گره از ابروان، مستانه بگشای
[B][M1]خمارم بشکن از جام صبوحی
[M2]مگر پیش آید از مستی فتوحی
[A]
[B][M1]محبت شیر و دل ها بیشه ی اوست
[M2]دو عالم سوختن، اندیشهٔ اوست
[B][M1]بود تا صید جانم، رنجه اش باد
[M2]دلم سیلی خور سرپنجه اش باد
[B][M1]تومستی میکنی همچوشرابی
[M2]سمندر چون شکیبد، دور از آتش
[B][M1]ازین طاقت گداز پیکر طور
[M2]خرابات وجودم، باد معمور
[B][M1]تعالی زین همای اوج اقبال
[M2]جهان را پرورد در سایهٔ بال
[B][M1]ازو ملک و ملک پیرایه اندوز
[M2]به هر قد خلعت شایستگی دوز
[B][M1]غمش نگذاشت در عالم دلی تنگ
[M2]شرابش شیشهٔ ناموس را سنگ
[B][M1]ازبن آتش به هر خرمن شراری ست
[M2]وزین غم هر دلی در زیر باری ست
[B][M1]اگر جان است، غم پروردهء اوست
[M2]وگر دل، دست و پا گم کردهٔ اوست
[B][M1]خوشا کاری که باشد مشکل از وی
[M2]خوشا باری که آید بر دل از وی
[B][M1]غمش از شادمانی دلرباتر
[M2]جفایش از وفا شیرین اداتر
[B][M1]معاذ الله چه گفت این خامهٔ خام؟
[M2]زبانش را مبادا لذت از کام
[B][M1]وفا و جور همسنگ است در عشق
[M2]امید و بیم، یکرنگ است در عشق
[B][M1]رگ و پیوند محکم کرده ز اوّل
[M2]دو بینی با هوسناکان احول
[B][M1]هوس چبود؟ ز غم پرهیز کردن
[M2]وفا را از جفا تمییز کردن
[B][M1]ولی جایی که عشق آشنا روست
[M2]دو عالم محو، در یکرنگی اوست
[B][M1]تعالی الله چه درباییست، زخّار
[M2]در او هر قطره مخزنهای اسرار
[B][M1]حبابش جام هشیاریّ و مستی
[M2]رگ موجش تعیّنهای هستی
[B][M1]کفش در رقص چون مستان سرشار
[M2]به جامش جلوه گر عکس رخ یار
[B][M1]دویی در وحدتش، نقش بر آب است
[M2]که خود یار است و خود جام شراب است
[B][M1]ز حدّش کشتی فکرت تباهی
[M2]تعالی العشق عن تعب التناهی
[B][M1]بیا مطرب دم گرمی به نی کن
[M2]سرود عشق را مستانه طی کن
[B][M1]در این دریای آتش، خیرگی چیست؟
[M2]چو می سوزد نفس، خاموشی اولی ست
[B][M1]سپند من بود زآتش به زنهار
[M2]تو گر مردی، قدم یکدم نگهدار
[B][M1]حزین، آگاهی از آغاز و انجام
[M2]بترس از بی وفاییهای ایام
[B][M1]شراری تا تو را در آب و گل هست
[M2]خراش ناخنی درکار دل هست
[A]
[B][M1]عجب عهدیست ایام جوانی
[M2]گل افشان بهار زندگانی
[B][M1]طبایع ذوق یاب شکر نوش
[M2]مشاعر، شیر مست بادهٔ هوش
[B][M1]قوی، از اعتماد تن قوی پشت
[M2]کلید فتح باب عیش در مشت
[B][M1]لب مشرب، به ساغر آرزومند
[M2]دهان صبح عشرت در شکرخند
[B][M1]به جام فهم، فکرت های صافی
[M2]سراندیشه، مستِ موشکافی
[B][M1]غم دل از شراب عشق در جوش
[M2]به رندی، شاهد تقوی در آغوش
[B][M1]دماغ زهد خشک از باده سرشار
[M2]حدیث پارسایی، خاطرآزار
[B][M1]خرد محو تجلی های معنی
[M2]به هر صورت تسلّیهای معنی
[B][M1]به ذوقی، کوهکن را کام شیرین
[M2]غزال عیش، رام ویس و رامین
[B][M1]ز جام حسن، مجنون رفته از هوش
[M2]به داغ عشق، لیلی نسترن پوش
[B][M1]دل بلبل به خونین ناله خرسند
[M2]دهان غنچه لبریز شکرخند
[B][M1]بهاران برگ و ساز آرای گلشن
[M2]چمن سیران ز هر شاخی نوازن
[B][M1]نواسنجان بستان خاطر آزاد
[M2]دماغ عندلیبان نکهت آباد
[B][M1]چمن چون نوعروسان بر سر ناز
[M2]نگارین جلوه چون طاووس طنّاز
[B][M1]به صد نیرنگ، رنگ گل در افسون
[M2]که بلبل را زند پیمانه در خون
[B][M1]عبیرآساست گیسوی ریاحین
[M2]به تاب افکنده سنبل، زلف پرچین
[B][M1]صبا در کوچه های نکهت گل
[M2]سراسر گرد، چون آشفته بلبل
[B][M1]چو ما تر دامنان، ابر بهاری
[M2]ز مینای شفق، در می گساری
[B][M1]دل آشوب است چاک سینهٔ گل
[M2]پریشان است جعد زلف سنبل
[B][M1]ز جوش سبزه نو خط شد لب جو
[M2]بیا ای ساقی مشکینه گیسو
[B][M1]به صید وحشتم بگشای دامی
[M2]غبار از خاطرم بزدا به جامی
[A]
[B][M1]نگردد بوی گل در گل حصاری
[M2]دل شیدا کجا و پرده داری؟
[B][M1]ز هر شاخیست بلبل نغمه پرداز
[M2]کجا عاشق؟ کجا پوشیدن راز؟
[B][M1]مرا از عشق، افسونیست در دل
[M2]که در دل داشتن، کاری ست مشکل
[B][M1]زبان گر یک نفس خامش کنم زان
[M2]دلم گوید: اَعِد لی ذکر نعمان
[B][M1]سخن سنجان اگر گفتند ازین پیش
[M2]حدیث عشق بازان جگر ریش
[B][M1]چه خوش باشد که عاشق خود سراید
[M2]حدیث عشق را طوری که باید
[B][M1]به هر بزمی که بینی مست و هشیار
[M2]حکایت گونه ای دارد ز گلزار
[B][M1]ولی خوشتر کند از گل فسانه
[M2]زبان بلبل رنگین ترانه
[B][M1]صفیر عندلیبان چمن زاد
[M2]دهد خوشتر ز تاریخ چمن یاد
[B][M1]غم عشق است، غمّاز دل تنگ
[M2]شراب از شیشه بیرون می زند رنگ
[B][M1]چو بلبل پرده از گل می گشایم
[M2]سرود عشق را خود می سرایم
[B][M1]که در آغاز صبح کامرانی
[M2]جوانی نوبهار زندگانی
[B][M1]دلم در دست آتشپاره ای بود
[M2]سپند آتشین رخساره ای بود
[B][M1]چو شمعم از تقاضای دل زار
[M2]رگ جان داشت با آتش سر و کار
[B][M1]ز خیل سرفرازان سرونازی
[M2]نیاز افزابتی، عاشق نوازی
[B][M1]سر و سر کردهٔ نازک نهالان
[M2]قرار خاطر آشفته حالان
[B][M1]نمک پاش لب زخم از شکرخند
[M2]حلاوت بخش کام آرزومند
[B][M1]مییِ سرجوش حسن هوش پرداز
[M2]نگاهش سرخوش از پیمانهٔ راز
[B][M1]قدح پیمای دور از چشم مخمور
[M2]گزک فرمای عیش، از پستهٔ شور
[B][M1]به شست غمزه های فتنه انگیز
[M2]گشادآموز ناوکهای خون ریز
[B][M1]پریشان کاکلش سر حلقهٔ ناز
[M2]سیه مستانه، چون طاووس طنّاز
[B][M1]دل از رشک محبّت چاک می گشت
[M2]که بر گرد سرش افلاک می گشت
[B][M1]نهان در سبزهٔ خطّش بناگوش
[M2]سمن زار عذارش یاسمین پوش
[B][M1]برانگیزانده، در میدان دعوی
[M2]لبش گرد از ملاحتهای لیلی
[B][M1]بیاض گردنش، دیباچهٔ نور
[M2]سواد طرّه اش، آیات مستور
[B][M1]صفای سینه اش صاف تجلّی
[M2]بر و دوشش دل و جان را تسلّی
[B][M1]وفا پروردهٔ خاک دَرِ او
[M2]خجل، مهر از صفای گوهر او
[B][M1]خردمند و ادایاب و سخن سنج
[M2]ز گوهرهای معنی، خاطرش گنج
[B][M1]دلش گنجینهٔ راز محبت
[M2]زبانش نکته پرداز محبت
[END]