[START][A]
[B][M1]ما حریفانِ بزمِ اسراریم
[M2]مستِ جامِ شهود دیداریم
[B][M1]جوشِ بحرِ محیطِ لاهوتیم
[M2]فیضِ صبحِ جهانِ انواریم
[B][M1]اثر و فعلِ حق، ز ما پیداست
[M2]بی‌گمان عرضِ سرِّ اظهاریم
[B][M1]جلوه‌فرماست حق به کسوتِ ما
[M2]لاجرم طرفه رنگ‌ها داریم
[B][M1]گاه جامیم و گاه باده‌ی ناب
[M2]گاه ساقی و گاه خمّاریم
[B][M1]گاه مجنون و گاه جوهرِ هوش
[M2]گاه مستیم و گاه هشیاریم
[B][M1]گاه، مجنونِ کارهای خودیم
[M2]گاه، از فعلِ خویش بیزاریم
[B][M1]گاه، از خویش رفته چون سیلاب
[M2]گاه، تمکین‌بنا چو کُهساریم
[B][M1]گاه، معموره‌ی وجودی را
[M2]به غذا و شراب معماریم
[B][M1]گاه، در عالمِ تغافلِ شوق
[M2]بی‌نیاز از خیالِ تیماریم
[B][M1]گاه، در دل ز خالِ لاله‌رخان
[M2]تخمِ سودایِ عشق می‌کاریم
[B][M1]گاه، از زلفِ عنبرین‌مویان
[M2]به شکنجِ هوس گرفتاریم
[B][M1]حاصلِ کار و بارِ عشق و هوس
[M2]همه از ماست تا چه برداریم؟
[B][M1]در چمنزارِ عالمِ امکان
[M2]از رهِ جسم و جان، گل و خاریم
[B][M1]گاه لطفیم، موجِ آبِ حیات
[M2]دمِ سرگرمیِ غضب، ناریم
[B][M1]برقِ عشقیم، شعله می‌خندیم
[M2]ابرِ شوقیم، ناله می‌باریم
[B][M1]گرچه بالذّات واحدیم به حق
[M2]لیک با اسم و فعل، بسیاریم
[B][M1]شوقِ ما با وجودِ بی‌رنگی
[M2]تا به رنگ آشناست، گلزاریم
[B][M1]کفر و دین است گفت‌وگو، ورنه
[M2]عینِ تسبیح و عینِ زنّاریم
[B][M1]به فضولان ز درسگاهِ یقین
[M2]این دو مصرع گواه می‌آریم
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]روزگاری‌ست از محیطِ بقا
[M2]همچو موج اوفتاده‌ایم جدا
[B][M1]یعنی از درسِ معنیِ اطلاق
[M2]حرفِ تقیید کرده‌ایم انشا
[B][M1]در تماشاگهِ قِدَم بودیم
[M2]فارغ از عرضِ چند و چون و چرا
[B][M1]جوش زد ناگهان محیطِ وجود
[M2]موجِ تمییزِ عِلم شد پیدا
[B][M1]موج چون بر کنارِ بحر رسید
[M2]کرد ظاهر مظاهرِ اسما
[B][M1]اسم صورت‌پذیرشی گردید
[M2]گشت حادث حقیقتِ اشیا
[B][M1]آسمان‌ها پدید شد زان موج
[M2]چون حباب از تلاطمِ دریا
[B][M1]دورِ افلاک شد کثافت‌ریز
[M2]تا عناصر پدید شد زین‌ها
[B][M1]نور و ظلمت مقابلِ هم شد
[M2]داد آرایشِ صباح و مَسا
[B][M1]گشت اضداد، ظاهر از اعداد
[M2]ضدِّ نار، آب و، ضدِّ خاک، هوا
[B][M1]از عناصر، جماد صورت بست
[M2]شوق ننشست ساعتی از پا
[B][M1]پس طبیعت در اهتزاز آمد
[M2]از جمادی نبات یافت نما
[B][M1]باز حیوان شد و ازو انسان
[M2]شد مسمّی به آدم و حوّا
[B][M1]کرد پیدا ز نوعِ انسانی
[M2]کافر و گبر و مؤمن و ترسا
[B][M1]وحدتِ صِرف، جوشِ کثرت زد
[M2]خامشی شد بدل به رنگِ صدا
[B][M1]جلوه بر جلوه رنگ و بو جوشید
[M2]حسن، بی‌پرده شد ز جیبِ خفا
[B][M1]ممکن آمد برون ز سازِ وجوب
[M2]از چه؟ از نغمه‌ی تأمّلِ ما
[B][M1]جز ز حادث، قدیم رخ ننمود
[M2]کرد از بس خِرَد معاینه‌ها
[B][M1]عقل هرگز نداشت آگاهی
[M2]کز چه محبوسِ لفظ شد معنا
[B][M1]چون به دریایِ حیرت افتادیم
[M2]باطنِ ما ز عشق یافت ندا:
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]عشق تا مایلِ بیان گردید
[M2]دو جهان شوخیِ زبان گردید
[B][M1]آمد و بر درِ شنیدن زد
[M2]خامشی رفت و داستان گردید
[B][M1]آفتابِ ازل نقاب گشود
[M2]ذرّه ناچار پَرفِشان گردید
[B][M1]ظاهر و باطنی به حرف آمد
[M2]اعتبارات جسم و جان گردید
[B][M1]مژه‌ی شوق، باز کرد آغوش
[M2]وسعت‌آیینه‌ی جهان گردید
[B][M1]سَرِ سوداییئی به گردش رفت
[M2]عرضِ دورانِ آسمان گردید
[B][M1]حرص در طبعِ آب و خاک افسرد
[M2]گوهر و لعلِ بحر و کان گردید
[B][M1]اعتباراتِ پوچ توفان کرد
[M2]محملِ موج و کف روان گردید
[B][M1]تخم بشکست و ریشه صورت بست
[M2]ریشه بالید و گلسِتان گردید
[B][M1]دشتِ امکان نداشت دَیّاری
[M2]گَردِ اوهام، کاروان گردید
[B][M1]ریشه برعکس می‌دود اینجا
[M2]نفس از عاجزی فغان گردید
[B][M1]تا نوای فنا عیان گردد
[M2]زندگی سازِ امتحان گردید
[B][M1]عمر گل کرد و داغِ فرصت برد
[M2]شرری پَر زد و نهان گردید
[B][M1]بی‌قرارانِ شوق را چون صبح
[M2]بالِ پرواز، آشیان گردید
[B][M1]خونِ شوقی بر آستانِ نیاز
[M2]خاک گشت و چمن عیان گردید
[B][M1]شوقِ دیدار شد دلیلِ طلب
[M2]اشک پیش از نگه روان گردید
[B][M1]ناله بالید در هوای قدی
[M2]سروِ گلزار بی‌نشان گردید
[B][M1]اشک هم در قفای بیتابی
[M2]رفت جایی که دل توان گردید
[B][M1]نه خزان جلوه‌گر شد و نه بهار
[M2]این‌قدَر رنگ بلبلان گردید
[B][M1]غیرِ این معنی آشکار نشد:
[M2]- تا یقین فارغ از گمان گردید –
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]موج پوشید رویِ دریا را
[M2]پرده از اسم شد مسمّا را
[B][M1]نیست جز اسم، بالِ پروازش
[M2]فهم کن آشیانِ عنقا را
[B][M1]جلوه‌های جمالِ بی‌رنگی
[M2]تک و پو داد جانِ اشیا را
[B][M1]عصمتِ حسنِ یوسفی زده چاک
[M2]جیبِ ناموسِ صد زلیخا را
[B][M1]ذات فارغ ز اعتبارِ ظهور
[M2]معتبر جلوه ساخت، اسما را
[B][M1]ذره اینجا به هر زمینگیری
[M2]چشمکی می‌زند ثریا را
[B][M1]می‌کند دودی از نفس ظاهر
[M2]تا دهد عرضه داغِ دل‌ها را
[B][M1]می‌کشد طرفی از نقاب سحر
[M2]تا کند سینه‌چاک، دنیا را
[B][M1]از نسیمِ بهار کرد عیان
[M2]نفسِ معجزِ مسیحا را
[B][M1]می‌نماید ز شاخِ هر گلبن
[M2]شمع اسرار دست موسا را
[B][M1]شوق، حیران که با چنین اظهار
[M2]چه نهانی‌ست آشکارا را؟
[B][M1]در دلِ لاله‌ی چمن آخر
[M2]که نهاده است داغ سودا را؟
[B][M1]سرِّ حیرت به گوشِ کوه که گفت؟
[M2]کز جگر خون چکید خارا را؟
[B][M1]جاده هرسو گشوده است آغوش
[M2]که دریده‌ست جِیبِ صحرا را؟
[B][M1]زین همه جلوه‌ی جنون‌پیما
[M2]سوخت حیرت، نگاهِ بینا را
[B][M1]شعله‌ی دل ز چشمِ تر ننشست
[M2]ابر، ننشاند جوشِ دریا را
[B][M1]غُلغُلِ باده‌ی قیامت‌جوش
[M2]همه تن ناله کرد مینا را
[B][M1]آگهی می‌زند چو آیینه
[M2]مُهر بر لب، زبانِ گویا را
[B][M1]قفلِ گنجِ دل است خاموشی
[M2]از صدف پرس این معمّا را
[B][M1]بیدل ار واقفی ز رمزِ یقین
[M2]ترک کن قصّه‌ی من و ما را
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]مگذر از سیرِ عالم اسرار
[M2]تا شوی محرمِ حقیقتِ کار
[B][M1]چند اندیشه‌ی زن و فرزند؟
[M2]مایه هیچ است و راهزن بسیار!
[B][M1]گر نداری ز دهر پایِ گریز
[M2]دستی از دامنِ جهان بردار
[B][M1]ای حباب! این‌قدَر چه می‌بالی؟
[M2]شرمی از گیر و دارِ خویش بدار
[B][M1]که به یک دَم‌ زدن، حریفِ اجل
[M2]از سرت برکشیده است دمار
[B][M1]گر همه بر فلک روی چو سحاب
[M2]قطره اشکی شو و به خاک ببار
[B][M1]منعِ جولانِ عجز، نتوان کرد
[M2]سایه بر کوه می‌رود هموار
[B][M1]تا نگردی خجل ز رویِ عدم
[M2]زندگی را به‌جز فنا مشمار
[B][M1]می‌رود صبح و می‌دهد آواز
[M2]که: به راهِ تو زندگی‌ست غبار
[B][M1]تا به کی مستعار باید زیست؟
[M2]هرچه داری برو به حق بسپار
[B][M1]جهد کن تا به خود زنی آتش
[M2]نیست شمعی دگر در این شبِ تار
[B][M1]مدعا زین فسونِ یأس آن است
[M2]که تو از خویش بگذری ناچار
[B][M1]چیست از خویشتن گذشتنِ تو؟
[M2]یعنی از وهمِ هستی و پندار
[B][M1]رفع ظلمت، حضورِ خورشید است
[M2]نور باقی است چون نمانَد نار
[B][M1]نفیِ باطل، ثبوتِ حق دارد
[M2]همه عیش است چون روَد آزار
[B][M1]تا نِیی واصلِ بهارِ یقین
[M2]عیشِ رنج است گلشنت، همه خار
[B][M1]چون رسیدی به نشئه‌ی توحید
[M2]خواه مستی گزین و خواه خمار
[B][M1]عجز شو تا رسی به علمِ غرور
[M2]باش مجبور تا شوی مختار
[B][M1]ای خوش آن دم که بی‌نیاز شود
[M2]درسِ آگاهیِ تو از تکرار
[B][M1]تا به چشمِ شهود دریابی:
[M2]- بی‌غبارِ تکلّف اظهار -
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]هوش اگر نشئه‌ای به سر دارد
[M2]با فلک دست در کمر دارد
[B][M1]آن‌که چاکی به دل رساند از عشق
[M2]چمنِ فیضِ صد سحر دارد
[B][M1]هرکه را داغِ حیرتی دریافت
[M2]بهرِ دفعِ بلا سپر دارد
[B][M1]نیست جز دردسر نتیجه‌ی عقل
[M2]بیخودی راحتِ دگر دارد
[B][M1]ای خوش آن کس که سرمه‌ی بینش
[M2]از خطِ یار، در نظر دارد
[B][M1]همچو گرداب می‌تند بر خویش
[M2]هرکه از قعرِ دل گهر دارد
[B][M1]گر عمل نیست، علم، بارِ دل است
[M2]کی پَرَد ماهی؟ ار چه پر دارد!
[B][M1]نفسِ انسان، در این چمن نخلی‌ست
[M2]کز نفَس ارّه‌ها به سر دارد
[B][M1]خرمنِ اعتبارِ هستیِ ما
[M2]دانه گر دارد از شرر دارد
[B][M1]چه تماشا کند کسی؟ که حباب
[M2]حاصلِ عمر، یک نظر دارد
[B][M1]حرفِ خونین‌دلان مگوی و مپرس
[M2]لاله صد داغ و یک جگر دارد
[B][M1]محو تسلیم باش و راحت کن
[M2]سایه، جمعیتِ دگر دارد
[B][M1]به تردد محیط نتوان شد
[M2]موج، بیهوده دردسر دارد
[B][M1]آبرویِ محیطِ عافیت است
[M2]هرکه آیینه‌ی گهر دارد
[B][M1]اهلِ معنی تواضعِ محضند
[M2]سرکشی شاخِ بی‌ثمر دارد
[B][M1]قیدِ هستی، دلیلِ خامی‌هاست
[M2]چوبِ تر، ثقلِ بیشتر دارد
[B][M1]چرخ بر نقشِ عیب، بینا نیست
[M2]حلقه چشمی برونِ در دارد
[B][M1]رازداران، خموشی آهنگند
[M2]خاک، مشکل که ناله بر دارد
[B][M1]مایه‌ی راحت است لب ‌بستن
[M2]که نِی از خامُشی شکر دارد
[B][M1]سخن و خامُشی‌ست یکسانش
[M2]هرکه زین گفت‌وگو خبر دارد
[B2]که: جهان نیست جز تجلّیِ دوست
این من و ما، همان اضافَتِ اوست
[B][M1]دیده عمری‌ست، داغِ حیرانی‌ست
[M2]دل همان نسخه‌ی جنون‌خوانی‌ست
[B][M1]گر به هرسو نظر کنی چمن است
[M2]هر طرف پر زنی گل‌افشانی‌ست
[B][M1]بی‌نیازی بهارها دارد
[M2]گفت‌وگو محوِ باقی و فانی‌ست
[B][M1]خلوت آرایی انجمن سازی
[M2]اعتبار وجوب و امکانی‌ست
[B][M1]آن یکی عالمِ تغافل شوق
[M2]این دگر باغِ رنگ‌گردانی‌ست
[B][M1]از بد و نیک آنچه دید نظر
[M2]جلوه‌گر شد که غیر بهتانی‌ست
[B][M1]همه را سرنوشت فکر خود است
[M2]زانو آیینه‌دارِ پیشانی‌ست
[B][M1]خاک آسوده پا به دامنِ ناز
[M2]که: «همین‌جا بهارِ رحمانی‌ست»
[B][M1]آب خندان که: «بحر را زاینجا
[M2]عرق‌آلود گرم جولانی‌ست»
[B][M1]باد مطلق‌عنان که: «عنقا را
[M2]در همین آشیان پرافشانی‌ست»
[B][M1]شعله بی‌پرده: «کای نظربازان!
[M2]کسوتی نیست، جلوه عریانی‌ست»
[B][M1]چرخ گردان که: «چاره نتوان یافت
[M2]زورقِ کائنات، توفانی‌ست»
[B][M1]صبح اجزای خویش داد به باد
[M2]که: «نفس مایه‌ی پریشانی‌ست»
[B][M1]ابر دامن‌کشان که: «حاصلِ دهر
[M2]خرمن‌آرای اشک سامانی‌ست»
[B][M1]گلسِتان جامه‌در ز شوخیِ رنگ
[M2]که: «دو عالم شکست پیمانی‌ست»
[B][M1]شهر و غوغا که: «جلوه‌آبادی‌ست»
[M2]دشت و تسکین که: «جمله ویرانی‌ست»
[B][M1]بحر سرخوش که: «مدعا گهر است»
[M2]کوه نازان که: «لعلِ رُمّانی‌ست»
[B][M1]هر یک از نسخه‌ی حقیقتِ خویش
[M2]سرخط اظهارِ راز پنهانی‌ست
[B][M1]این‌قدر واشکافتن عبث است
[M2]گر نه فکرِ یقین گریبانی‌ست
[B][M1]با همه هوش معنیِ این راز
[M2]تا نفهمیده‌اند نادانی‌ست
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]هیچ‌کس رمزِ این گره نگشود
[M2]که چه رنگ است گلشنِ مقصود؟
[B][M1]گل نکرد از بهارِ آگاهی
[M2]جز همین سرخ و زرد و سبز و کبود
[B][M1]لیک تا چشم برهم آمده است
[M2]چون خیالند، از نظر مفقود
[B][M1]گرمی از مجمرِ سپهر مخواه
[M2]شعله‌ها رفته‌اند پیش از دود
[B][M1]اعتبارات، محوِ یکدگرند
[M2]آنچه کم شد ز شب به روز افزود
[B][M1]در ظهور است مختفی مظهر
[M2]باوجود است بی‌نشان موجود
[B][M1]همه بی‌پرده لیک در پرده
[M2]جمله پیدا ولی برون ز نمود
[B][M1]این‌قدر عالمِ تهی از خویش
[M2]مطلقی را نموده پر ز قیود
[B][M1]یک طرف شورِ مسلم و مؤمن
[M2]طرفی گفت‌وگویِ گبر و یهود
[B][M1]این یکی دیری، آن دگر حرَمی
[M2]هر یکی را تسلّیِ معبود
[B][M1]آخِرِ کار از این همه سودا
[M2]نه زیان آشکار گشت نه سود
[B][M1]لازمِ مایه‌ای‌ست سود و زیان
[M2]خلقِ بی‌مایه را چه هست و چه بود؟
[B][M1]همه چیدند رخت و ماند همان
[M2]چارسوی ظهور نامسدود
[B][M1]گردشی بود و رفتنی از خویش
[M2]همه آفاق، رنگ می‌پیمود
[B][M1]عشق باقی و مابقی فانی
[M2]این زمان کو ایاز و کو محمود؟
[B][M1]آفتابِ قِدَم همان قدم است
[M2]نه هبوطی است در میان نه صعود
[B][M1]همچو موج و حباب از این دریا
[M2]عالمی جلوه کرد و هیچ نبود
[B][M1]سازِ دیوانگی‌ست هوش اینجا
[M2]خاموشی و کری‌ست گفت و شنود
[B][M1]چیست دیدن؟ غبارِ دیده‌فریب
[M2]چه شنیدن؟ خیالِ وهم‌آلود
[B][M1]زین همه پرفشانیِ اوهام
[M2]به همین حیله می‌توان آسود _
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]بیخودی باز گرمِ جولان شد
[M2]آهِ افسرده شعله‌سامان شد:
[B][M1]کاین جهان خود نداشت عیبِ حدوث
[M2]قابلِ تهمت از چه عنوان شد؟
[B][M1]گفتم از سازِ بی‌نقابیِ ما
[M2]آنچه پوشیده بود عریان شد
[B][M1]گشت محدود، بیکرانیِ دل
[M2]دستگاهِ جهات و ارکان شد
[B][M1]گَردِ ما را نفَس پریشان کرد
[M2]گیر و دار بساط امکان شد
[B][M1]خاک از عجز ما به جلوه رسید
[M2]آتش از آهِ ما نمایان شد
[B][M1]سخت بی‌آب بود دشتِ ظهور
[M2]اشکِ ما ریختند، عَمان شد
[B][M1]رنگ ما دید خاک، گلشن گشت
[M2]بوی ما یافت نیستی، جان شد
[B][M1]قطره‌ای ریخت چشمِ حیرانی
[M2]هفت سیاره سبحه‌گردان شد
[B][M1]یادی از پیچ و تابِ ما کردند
[M2]زلف پیدا شد و پریشان شد
[B][M1]نقشِ رنگِ بنایِ ما بستند
[M2]نقضِ عهد و شکستِ پیمان شد
[B][M1]دهر، کسبِ کمالِ ما می‌کرد
[M2]تا به جایی رسید، انسان شد
[B][M1]از جنابِ سجودِ عزّتِ ما
[M2]آنکه مردود گشت شیطان شد
[B][M1]از یقین و گمانِ فطرتِ ماست
[M2]گر کسی گبر یا مسلمان شد
[B][M1]ای بسا دعویئی که آخرِ کار
[M2]آب گشت و به خاک پنهان شد
[B][M1]این دم از گفت‌وگو پشیمانی‌ست
[M2]که نگه محرمِ گریبان شد
[B][M1]لافِ ما شورِ ناامیدیِ ماست
[M2]بسکه هیچیم، هیچ نتوان شد
[B][M1]شرم، آبی به روی جرأت ریخت
[M2]مشکلی از خجالت آسان شد
[B][M1]سِحر می‌جوشد از فسانه‌ی ما
[M2]گوش بشنید و چشم حیران شد
[B][M1]آخر کار مژده‌اش دادند
[M2]تا دل از فعل خود پشیمان شد
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]گرچه کونین، مستِ جانان است
[M2]میِ عرفان به جامِ انسان است
[B][M1]نبوَد همترازِ وی یاقوت
[M2]سنگ و آهن اگرچه از کان است
[B][M1]موج و کف جلوه می‌کند، اما
[M2]از گهر آبرویِ عَمّان است
[B][M1]خار و خس مصلحت‌فروشی‌هاست
[M2]ورنه گل رونقِ گلستان است
[B][M1]از عقیق است اعتبارِ یمن
[M2]لعل، سرمایه‌ی بدخشان است
[B][M1]بهرِ این شمع، چرخ، فانوس است
[M2]بهرِ این گنج، دهر، ویران است
[B][M1]در شبستانِ غفلتِ آفاق
[M2]آدمی آفتابِ تابان است
[B][M1]شأن زنبور چرخ راست عسل
[M2]جسم معذور و دهر را جان است
[B][M1]مخزنِ عدل و معدنِ انصاف
[M2]منبعِ فیض و بحرِ احسان است
[B][M1]به جلال است معنی قهّار
[M2]در صفات جمال رحمان است
[B][M1]از لبی خنده، صبحِ عالمِ فیض
[M2]وز نَمی اشک، ابرِ نیسان است
[B][M1]دلِ صافش چه نقش‌ها که نبست
[M2]بس‌که آیینه است، حیران است
[B][M1]در لباسِ تجددِ امثال
[M2]همچو حق جلوه‌گر به هر شأن است
[B][M1]صد چمن جلوه می‌کند به خیال
[M2]جوشِ بی‌رنگی‌اش گل‌افشان است
[B][M1]گاه از قهر، چشمه‌ی الَم است
[M2]گاه از لطف، عینِ درمان است
[B][M1]گاه، کهل است و گاه، پیر زمان
[M2]گه جوان، گاه طفل نادان است
[B][M1]گرچه معموره‌ی خِرَد کاری‌ست
[M2]تا جنون می‌کند بیابان است
[B][M1]زیر چرخ از جهان نشسته برون
[M2]صاحب خانه است و مهمان است
[B][M1]گر به صورت رود گداصفت است
[M2]ور به معنی رسید سلطان است
[B][M1]تا از این رمز گشته‌ایم آگاه
[M2]نزدِ ما خوب و زشت یکسان است
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]اعتبارِ حقیقتِ ازلیم
[M2]آب و رنگِ بهارِ لَم‌یزلیم
[B][M1]عشق، هرجا به خون تپَد، بالیم
[M2]حسن، هرجا چمن شود، حللیم
[B][M1]شوقِ ما داشت جلوه‌ها در کار
[M2]عِلم بودیم، این زمان عَمَلیم
[B][M1]بهرِ ترتیبِ نظمِ امکانی
[M2]چون ردیف و قوافیِ غزلیم
[B][M1]عمر، سررشته‌ی توجهِ ماست
[M2]گر تغافل ز خود کنیم اجلیم
[B][M1]چشم یک چند دامِ جلوه‌گری‌ست
[M2]شیشه گر بشکند پری مثلیم
[B][M1]مستی از پهلویِ دل است اینجا
[M2]صد خرابات شیشه در بغلیم
[B][M1]چون سحر از غبارِ وهمِ نفس
[M2]بس‌که بر خویش چیده‌ایم، تلیم
[B][M1]تا دِماغِ هوس رسا گردد
[M2]گوهرآرای رشته‌ی املیم
[B][M1]کارِ ما زین بساط مفت‌بری‌ست
[M2]بازی رنگ وهم را شتلیم
[B][M1]صلح، درس کتاب وحدت بود
[M2]تا طرف آشکار شد جدلیم
[B][M1]زهر می‌پرورد تمیزِ صفات
[M2]ورنه بالذّات چشمه‌ی عسلیم
[B][M1]مدعا هیچ و این همه نیرنگ
[M2]عرضِ اوهام و این‌قدَر حیلیم
[B][M1]وهم کثرت نمای یکتایی‌ست
[M2]معنیِ واحدیم و مبتذلیم
[B][M1]سازِ ما قابلِ اقامت نیست
[M2]ناله‌ای در توهّمِ جبلیم
[B][M1]هستی اکنون به جای نیستی است
[M2]عدمی رفته است و ما بدلیم
[B][M1]خجلت اعتبار اگر این است
[M2]هرقدر ظاهریم، بی‌محلیم
[B][M1]خواه افسانه گیر و خواه خیال
[M2]هرچه هستیم از همین قبلیم
[B][M1]گر کنی فهم گیر و دار ظهور
[M2]چون نفس جهد هیچ ماحصلیم
[B][M1]با همه اعتبار ساز شکست
[M2]به همین نکته ایمن از خللیم
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ای خطت آیه‌ی وفاداری
[M2]نرگست نسخه‌ی ستمکاری
[B][M1]طرّه‌ی کافرِ تو از کفِ دل
[M2]نقدِ ایمان برَد به طرّاری
[B][M1]علم حاصل نما، ز جهل گریز
[M2]جهل خواب است و علم بیداری
[B][M1]غافل از حال خود مشو کز دل
[M2]لوحِ محفوظ در بغل داری
[B][M1]چون صدف جا کنی به سینه‌ی بحر
[M2]گوهر دل اگر به دست آری
[B][M1]رشته‌ی سبحه‌ی دل است نفس
[M2]مکش از بیدلی به زنّاری
[B][M1]غنچه‌سان عقده‌ی تو حل گردد
[M2]گر شبی وارسی به خونخواری
[B][M1]تا طبیب تو نیست درد طلب
[M2]گر مسیحا شوی که بیماری!
[B][M1]در خرابی بود عمارت دل
[M2]سر کن از سیل اشک، معماری
[B][M1]نقطه‌ی صفر گرد و پیشی کن
[M2]در کمی خفته است بسیاری
[B][M1]هرکه سر در رهِ طلب دارد
[M2]بودش فکرِ غیر، سرباری
[B][M1]التفاتت به ماسِوا زان روست
[M2]که در اندیشه‌ی خودی عاری
[B][M1]هیچ‌کس مانعِ خرامِ تو نیست
[M2]هم تو در پایِ خویشتن خاری
[B][M1]رنگ و بو، جمله سازِ پرواز است
[M2]اینت آزادی و گرفتاری
[B][M1]خواه جنّت گزین و خواه سقَر
[M2]که تو در اختیار، مختاری
[B][M1]گر به عرفان رسی، همان نوری
[M2]ور به غفلت روی، همان ناری
[B][M1]پرتوِ آفتابِ هستیِ ذات
[M2]هست در جمله‌ی جهان ساری
[B][M1]یک محیط است آبِ رحمت او
[M2]گشته در جویِ «کن فکان» جاری
[B][M1]گر صداقت دلیلِ دانشِ توست
[M2]لفظ را عینِ معنی انگاری
[B][M1]چون قدح جمله چشمِ حیران باش
[M2]گر از این باده نشئه‌ای داری
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]چون صفای تو رنگ می‌گیرد
[M2]عالمی را پرنگ می‌گیرد
[B][M1]امتیازِ تو بس‌که می‌بالد
[M2]صورتِ فخر و ننگ می‌گیرد
[B][M1]فطرتت از تخیلِ اضداد
[M2]طرفِ صلح و جنگ می‌گیرد
[B][M1]شش جهت از توهّمِ نظرت
[M2]گردِ اوهام بنگ می‌گیرد
[B][M1]نُه فلک را به یک تأمّلِ تو
[M2]مژه‌ی بسته تنگ می‌گیرد
[B][M1]نفسِ صبح بی‌توجهِ تو
[M2]چون دمِ تیغ، زنگ می‌گیرد
[B][M1]عطسه‌ی غنچه گر همه طرب است
[M2]احتزازت تفنگ می‌گیرد
[B][M1]فرصتی کز شتاب دارد بال
[M2]التفاتت درنگ می‌گیرد
[B][M1]چون تو را میلِ آرمیدن‌هاست
[M2]ناله تمکینِ سنگ می‌گیرد
[B][M1]هرکجا وحشتت قدم ساید
[M2]برق را عذر لنگ می‌گیرد
[B][M1]چشمت آنجا که از هوس ترسد
[M2]هر نگه صد خدنگ می‌گیرد
[B][M1]گاه پرداز کلک نیرنگت
[M2]حرف چین بر فرنگ می‌گیرد
[B][M1]گاه گفتارت از گران‌سنجی
[M2]بوی گل را به سنگ می‌گیرد
[B][M1]گاه شوقت به عالم الفت
[M2]شعله را گل به چنگ می‌گیرد
[B][M1]گاه از افسونِ شوخیِ وحشت
[M2]چمنی را پلنگ می‌گیرد
[B][M1]گرچه گَردِ خیالِ جولانت
[M2]سرِ صد کوچه تنگ می‌گیرد
[B][M1]لیک زنهار مگذر از رهِ عجز
[M2]پشّه اینجا کلنگ می‌گیرد
[B][M1]آخر این شمع از گریبانش
[M2]راهِ کامِ نهنگ می‌گیرد
[B][M1]عکس چون سوی شخص برگردد
[M2]ملک آیینه زنگ می‌گیرد
[B][M1]خواه من گوی و خواه ما می‌خوان
[M2]از همین نغمه رنگ می‌گیرد
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ای به خود غرّه‌ی کمالِ قصور
[M2]با همه قرب، از حقیقت دور
[B][M1]غیر، جوشیده‌ای ز عالمِ عین
[M2]نار گل کرده‌ای ز گلشن نور
[B][M1]دل در آغوش و این همه بیدل؟
[M2]شیشه در دست و این‌قدر مخمور؟
[B][M1]پیر گشتی به فکرِ آب و علف
[M2]ای دلت مرغزارِ عیش و سرور
[B][M1]زندگی بر سرت چه بار گذاشت
[M2]که خمیدی چو پیکرِ مزدور؟
[B][M1]آسمانی به ذرّگی مغلوب
[M2]آفتابی به سایگی مجبور
[B][M1]جمله عیشی و می‌کشی کلفت
[M2]همه وصلی و می‌تپی مهجور
[B][M1]خلق توضیح و بینشت اغماض
[M2]دهر تحقیق و غفلتت منظور
[B][M1]چند پوشی لباسِ رنگ فریب
[M2]چند باشی ز چشمِ خود مستور
[B][M1]ای بهشتِ حقیقتِ ازلی
[M2]خوش فسردی به فکرِ حور و قصور
[B][M1]می‌کند شوق، معنیئی انشا
[M2]تا شود فطرتت مصون ز فتور
[B][M1]با حقیقت شبی دچار شدم
[M2]در فضای طرب‌سرای حضور
[B][M1]حیرتِ دل، درِ سؤالی زد
[M2]که مَجازت چه فتنه است و چه شور؟
[B][M1]گفت: ما را به حکمِ یکتایی
[M2]خودنمایی فتاده است ضرور
[B][M1]لیک ازبس به خود نظر کردیم
[M2]شرم شد پرده‌دارِ عرضِ ظهور
[B][M1]گفتمش: شرمت این‌قدر از کیست؟
[M2]گفت: از چشمِ اعتبارِ شعور
[B][M1]معنی این است اگر توان فهمید
[M2]عشرت این است اگر شوی مسرور
[B][M1]زین مَجازی که در نظر داری
[M2]جز حقیقت مدان چه نار و چه نور
[B][M1]برگ‌برگِ بهارِ امکان را
[M2]توام افتاده با لبِ منصور
[B][M1]به همین نغمه الفت‌آهنگ است
[M2]تپش کائنات تا دلِ مور
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ملکِ دل را عمارتی دگر است
[M2]لفظِ جان را عبارتی دگر است
[B][M1]عاشقان را به خونِ خویش _ چو خُم _
[M2]بی‌تکلّف طهارتی دگر است
[B][M1]همچو آیینه چشمِ عارفِ را
[M2]سازِ حیرت بصارتی دگر است
[B][M1]در قضایِ نمازِ ظاهرِ ما
[M2]فکرِ باطن کفارتی دگر است
[B][M1]گر خداوندی است سلطانی
[M2]بندگی هم وزارتی دگر است
[B][M1]طور این است تاب آتش عشق
[M2]این شرر را حرارتی دگر است
[B][M1]در مقامی که نیستی‌ است ادب
[M2]عاجزی هم جسارتی دگر است
[B][M1]از سپاهِ عدم به کشورِ ما
[M2]این نفس، گَردِ غارتی دگر است
[B][M1]بوالهوس! لافِ درد و غم تا چند؟
[M2]این متاع از تجارتی دگر است
[B][M1]رو به تفهیمِ انفس و آفاق
[M2]جهد کن، کاین مهارتی دگر است
[B][M1]یک نفس بی‌جهادِ نفس مباش
[M2]صلح با خود شرارتی دگر است
[B][M1]چه اداها که گل نکرد اینجا
[M2]زندگی استعارتی دگر است
[B][M1]آنکه پاسِ نفس نمی‌دارد
[M2]چون حبابش جسارتی دگر است
[B][M1]هرزه‌گو را گشودنِ لبها
[M2]التذاذِ بکارتی دگر است
[B][M1]کی بَری لذّت از شهودِ یقین
[M2]این نگه را نظارتی دگر است
[B][M1]عارفان را ز جلوه‌های مَجاز
[M2]به حقیقت اشارتی دگر است
[B][M1]چون نفس در حریمِ کعبه‌ی دل
[M2]هر تپیدن زیارتی دگر است
[B][M1]زحمتِ پا اگر نمی‌خواهیم
[M2]رفتن از خود سفارتی دگر است
[B][M1]ذره‌ها را به چشمِ کم منگر
[M2]کاین حقارت، حقارتی دگر است
[B][M1]در نوایِ مخالفِ من و تو
[M2]این ترنّم بشارتی دگر است
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]نیِ این بزم می‌کند فریاد
[M2]که: صداییم و رفته‌ایم به باد!
[B][M1]شمع می‌گوید: ای هوس‌رقمان!
[M2]روشن از سوختن کنید سواد
[B][M1]غلغل اینجا چکیدنِ خون است
[M2]این‌قدر شیشه می‌کند ارشاد
[B][M1]نسخه‌ی دل تأملی دارد
[M2]ورنه یکسر چو ناله‌ایم آزاد
[B][M1]از عروج و نزولِ وهم مپرس
[M2]کز نفَس ناله کرده‌اند ایجاد
[B][M1]دیده‌ی ما به خویش باز نشد
[M2]این گره ماند بی‌خبر ز گشاد
[B][M1]هستی از غفلتِ حقیقتِ خویش
[M2]داد افسون بی‌نیازی داد
[B][M1]چه فراموشخانه است اینجا
[M2]که کسی از کسی ندارد یاد؟
[B][M1]شیشه در شغلِ مِی‌کشی کامل
[M2]شمع در کارِ سوختن استاد
[B][M1]نه دل آگاهِ دیده‌ی پرخون
[M2]نه نگه محرمِ دلِ ناشاد
[B][M1]محو اندیشه است و فرش نظر
[M2]دیده تا دل حقیقت اضداد
[B][M1]عالم از ما پر است و ما همه هیچ
[M2]آیِنه خانه‌ای‌ست عکس‌آباد
[B][M1]به هوس شغل جانکنی داریم
[M2]بیستون است دهر و ما فرهاد
[B][M1]دشت خالی و هرطرف نگری
[M2]دانه، اشک است و آرزو صیاد
[B][M1]احول افتاده است چشم شعور
[M2]که از او این‌قدر دو بینی زاد
[B][M1]دیده، صفر است و کارِ صفر است این
[M2]که یکی ده کند؛ صَلاح و فساد
[B][M1]از عدم می‌رویم سوی عدم
[M2]پس کدام آرزو، کجاست مراد؟
[B][M1]کاروان وهم بود و ناقه گمان
[M2]بارِ ما هم به دوشِ ما افتاد
[B][M1]غیر، گل کرده‌ایم و می‌سوزیم
[M2]هیچ‌کس داغِ امتیاز مباد
[B][M1]خلقی از وهم می‌تپد، اما
[M2]عشق بی‌رنگ می‌کند فریاد
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]عالم از وهم، فهمِ راز نکرد
[M2]مُرد در خواب و چشم باز نکرد
[B][M1]سرکشی ماند در طبیعتِ خلق
[M2]سجده آرایش نیاز نکرد
[B][M1]طبع از هر شِی انفعال گزید
[M2]لیک از وهم احتراز نکرد
[B][M1]کرد هرکس وداعِ خویش اما
[M2]ترکِ اسبابِ حرص و آز نکرد
[B][M1]به کشاکش گسیخت ربطِ نفس
[M2]امل این رشته را دراز نکرد
[B][M1]نقدِ ما را خجالتِ قلبی
[M2]کرد آبی که صد گداز نکرد
[B][M1]نوحه دارد جهان بر آن کفِ خاک
[M2]که هواییش سرفراز نکرد
[B][M1]بس‌که در خون نشست، دل گردید
[M2]عقده‌ای را که عشق باز نکرد
[B][M1]در محیطِ تجددِ امثال
[M2]موج تکرار جلوه‌ ساز نکرد
[B][M1]گر تپش بود و گر شکیبایی
[M2]هرکسی هرچه کرد، باز نکرد
[B][M1]سجده‌ی ماست بی‌قیام و قعود
[M2]خاک هم این‌چنین نماز نکرد
[B][M1]از تعلّق نمی‌توان رَستن
[M2]قطعِ الفت کسی به گاز نکرد
[B][M1]حسن بی‌رنگ و شوخی این همه رنگ
[M2]آنچه دل کرد، حقّه باز نکرد
[B][M1]هیچ رنگی نداد عرضِ ظهور
[M2]که نگه را جنون‌طراز نکرد
[B][M1]بی‌تکلّف همین حقیقت بود
[M2]غفلت اندیشه‌ی مَجاز نکرد
[B][M1]معنیِ ما به لفظ کم پرداخت
[M2]نغمه‌ای بود یاد ساز نکرد
[B][M1]داغم از وضعِ بی‌نیازیِ دل
[M2]که به خود او رسید و ناز نکرد
[B][M1]رفت خلقی به یادِ جلوه ز خویش
[M2]آیِنه دید و احتراز نکرد
[B][M1]درِ آیینه خانه‌‌ی ما را
[M2]جز تحیر کسی فراز نکرد
[B][M1]بس‌که از ما و من به حیرت ساخت
[M2]این‌قدر نیز امتیاز نکرد
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]ای کمالِ تو خاک، زر کردن
[M2]یعنی از حق به خود نظر کردن
[B][M1]هرچه آید ز دست غیر از عشق
[M2]صرفه‌ات نیست جز حذر کردن
[B][M1]کمرِ جهدِ اختیار مبند
[M2]نیست کاری از این بتر کردن
[B][M1]اعتباری دلیلِ خجلتِ توست
[M2]دخل در کار معتبر کردن
[B][M1]شرم باید ز جزر و مدّ‌ِ محیط
[M2]موج را فکرِ خیر و شر کردن
[B][M1]چند باید ز خجلتِ هستی
[M2]به جبین کارِ چشمِ تر کردن؟
[B][M1]بگذر ای ناله! از رَساییِ خویش
[M2]تا کی اندیشه‌ی اثر کردن؟
[B][M1]راهِ عشق است، کوچه‌ی نِی نیست
[M2]بی‌نفس بایدت گذر کردن
[B][M1]عالمی را ز خویش غافل کرد
[M2]فکرِ تقلیدِ یکدگر کردن
[B][M1]خجلت آراست شیوه‌ی تقلید
[M2]نتَوان ژاله را گهر کردن
[B][M1]زین همه کار و بار نومیدی
[M2]ناله بایست بیشتر کردن
[B][M1]آسمان را به حالتِ شبِ ما
[M2]خنده می‌آید از سحر کردن
[B][M1]فهمِ اسرارِ هستیِ موهوم
[M2]راهِ نارَفته‌ای‌ست سر کردن
[B][M1]هردو عالم غبارِ خانه‌ی توست
[M2]مشکل است از خودت سفر کردن
[B][M1]جذبه‌ی شوق اگر شود پر و بال
[M2]سنگ را می‌توان شرر کردن
[B][M1]ره به گلزارِ معنیئی دارد
[M2]سِیرِ هنگامه‌ی صُوَر کردن
[B][M1]بس‌که جوشید چشمه‌، دریا شد
[M2]گریه می‌باید این‌قدَر کردن
[B][M1]لذّتِ خون شدن اگر این است
[M2]عالمی را توان جگر کردن
[B][M1]سازِ آفاق نغمه‌ای دارد
[M2]چند سامانِ گوشِ کر کردن؟
[B][M1]ای همه هوش! سخت بی‌خبری
[M2]بعد از این بایدت خبر کردن
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]هرکه زادِ رهِ فنا برداشت
[M2]پیِ مقصد ز گردِ ما برداشت
[B][M1]نتوان گفت با همه تنزیه
[M2]حرفِ بی‌رنگ خط چرا برداشت
[B][M1]بس‌که اظهار کسوت‌آرایی‌ست
[M2]دوشِ ما هم همین ردا برداشت
[B][M1]آن یکی درسِ خاکساری خواند
[M2]نسخه‌واری ز نقشِ پا برداشت
[B][M1]دیگری بر درِ رعونت زد
[M2]منت از سایه‌ی هما برداشت
[B][M1]در مقامی که ره بر آتش بود
[M2]زاهدِ کوردل عصا برداشت
[B][M1]کثرت از خلق دید و وحدت برد
[M2]عکس از آیینه‌ها صفا برداشت
[B][M1]با وجودِ غبارِ کلفتِ دهر
[M2]که دل آن را به صد جفا برداشت
[B][M1]سرگرانی علاوه‌ی دگر است
[M2]باید این بار را جدا برداشت
[B][M1]خُنُک آن چشمِ پیش‌بین کامروز
[M2]خاک‌ناگشته توتیا برداشت
[B][M1]دل ز هستی به داغِ کلفت سوخت
[M2]آیِنه از نفس چه‌ها برداشت
[B][M1]چه توان کرد؟ خفتِ هستی
[M2]آرمیدن ز طبعِ ما برداشت
[B][M1]یعنی از بس‌ که سست‌بنیادیم
[M2]خاکِ ما را نفس ز جا برداشت
[B][M1]کیست زین سجده‌گاه امکانی
[M2]که تواند سر از رضا برداشت
[B][M1]همه‌کس بارِ نسبتِ تسلیم
[M2]از فکندن گذاشت تا برداشت
[B][M1]بارِ دنیا کشیدن آسان نیست
[M2]آسمان هم قدِ دوتا برداشت
[B][M1]خطِ پرگارِ ما تمام خط است
[M2]کِانتها بارِ ابتدا برداشت
[B][M1]بگذر از لافِ ما و من که سپند
[M2]سرمه گردید تا صدا برداشت
[B][M1]عمرها شوق معرفت آهنگ
[M2]پی آواز آشنا برداشت
[B][M1]مدتی محو ما و من بودیم
[M2]ناگهان سازِ دل نوا برداشت
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]بی‌قرار است کِلکِ شوقِ حریر
[M2]تا کند سطرِ معنیئی تحریر
[B][M1]قسمتِ دیده زین چمن بِستان
[M2]بهره‌ی گوش از این نوا برگیر
[B][M1]طالبی کرد طوفِ استادی
[M2]کای دلت دشتِ معرفت نخجیر!
[B][M1]چه کنم تا در این تماشاگاه
[M2]دیده از آگهی بَرَد توفیر؟
[B][M1]با چه سازَم کزین تحیر ساز
[M2]گوش یابد سعادتِ بم و زیر؟
[B][M1]نفَسِ چنگِ شوق، رشته گسیخت
[M2]پیِ آهنگِ مدعا تعبیر
[B][M1]که: در این محفلِ جنون آهنگ
[M2]حیرت آیینه می‌کند زنجیر
[B][M1]خلقی اینجا ز نارساییِ فهم
[M2]غوطه در دوغ خورده است ز شیر
[B][M1]آن یک از بی‌دِماغی تمئیز
[M2]خاک می‌پرورَد به جیبِ عبیر
[B][M1]دیگری هم‌چنان ز کاوشِ وهم
[M2]نقبِ کافور برده است به قیر
[B][M1]در مقامی که رمز بی‌عددی است
[M2]می‌شمارد هوس قلیل و کثیر
[B][M1]از شعورِ بهارِ آگاهی
[M2]نه غنی صرفه می‌برد نه فقیر
[B][M1]تو ز دید و شنیدِ غیب و شهود
[M2]نکنی کوری و کری تعمیر
[B][M1]از تماشایِ حسن اگر خواهی
[M2]بی‌نگه نیست دیده‌ی تصویر
[B][M1]و گر از درس عشق می‌پرسی
[M2]شمع هم نیست خامشی تقریر
[B][M1]پس در این عشرت‌انجمن، دور است
[M2]پنبه در گوش مردن از تدبیر
[B][M1]حیف باشد در این طرب محفل
[M2]چشم بینا بود رمد تأثیر
[B][M1]لیک تا امتیاز پردازی
[M2]فرصت شوق می‌کند شبگیر
[B][M1]از عیان تا غبار هفت نگاه
[M2]وز بیان تا نفس به هشت صفیر
[B][M1]آنچه در جلوه است، پوچ مبین
[M2]هرچه در گفت‌وگوست، سهل مگیر
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]فقر بگزین که عز و شان بینی
[M2]خاک شو تا بهارِ جان بینی
[B][M1]غنچه‌سان چاک زن گریبانی
[M2]خویش را چند سرگران بینی؟
[B][M1]از فنا، معنیِ بقا دریاب
[M2]نوبهاری اگر خزان بینی
[B][M1]کف چه داند حقیقتِ دریا؟
[M2]پرده بردار تا عیان بینی
[B][M1]چون حباب ار ز خود برون آیی
[M2]بحر در قطره‌ات نهان بینی
[B][M1]غرّه منشین به وعده‌ی فردا
[M2]زین چه فهمیده‌ای که آن بینی؟
[B][M1]در طلب دست و پا بزن چون موج
[M2]شاید این بحر را کران بینی
[B][M1]آیِنه شو که صفحه‌ی خود را
[M2]پُر ز نقشِ پَری‌رخان بینی
[B][M1]گر نگاهِ تو با یقین جوشد
[M2]هرچه خواهد دلت همان بینی
[B][M1]چند محبوسِ الفت جسمی؟
[M2]سر برون آر تا جهان بینی
[B][M1]بالِ اوهام اگر به هم شکنی
[M2]از قفس فیضِ آشیان بینی
[B][M1]جهدِ آن کن که در ظهورِ صفات
[M2]جلوه‌ی ذاتِ بی‌نشان بینی
[B][M1]سرمه‌ی بینش ار کنی حاصل
[M2]نقشِ آن‌سوی آسمان بینی
[B][M1]سوی اقلیمِ قدس از انفاس
[M2]کاروان‌های دل روان بینی
[B][M1]قوّتِ شوکتِ سلیمانی
[M2]در دلِ مورِ ناتوان بینی
[B][M1]وارسی بر نزاکتِ اسرار
[M2]یعنی از ریشه، گلسِتان بینی
[B][M1]خاک را مغزِ راز پنداری
[M2]چرخ را مُشتِ استخوان بینی
[B][M1]صفتِ التفاتِ رحمانی
[M2]در ملاقاتِ دوستان بینی
[B][M1]پرتوِ حسنِ دوست جلوه کند
[M2]گر همه رویِ دشمنان بینی
[B][M1]سخت در خوابِ غفلتی بیدل
[M2]دیده بگشای تا عیان بینی
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]آه از دامِ عشق رَم کردیم
[M2]خویش را غافل از عدم کردیم
[B][M1]دل که شمعِ حریمِ وحدت بود
[M2]داغِ بتخانه و حرم کردیم
[B][M1]خطِ زخمی نشد نصیبِ جگر
[M2]نسخه‌های هوس رقم کردیم
[B][M1]داغِ عشقی به سینه می‌بایست
[M2]بی‌خبر کیسه پر دِرَم کردیم
[B][M1]زینتِ ما به اشکِ گلگون بود
[M2]سرخیِ طلعت از بَقَم کردیم
[B][M1]ننوشتیم نقطه‌ی اشکی
[M2]مژه‌ها را عبث قلم کردیم
[B][M1]طلب از خویش رفتنی می‌خواست
[M2]تکیه بر طاقتِ قَدَم کردیم
[B][M1]خامشی داشت نغمه‌ی تحقیق
[M2]تا نفس وقفِ زیر و بم کردیم
[B][M1]مدعا بود آهِ دردآلود
[M2]خواهشِ پرچم و علم کردیم
[B][M1]مدتِ وصل، در فراغ گذشت
[M2]شهد، در کامِ خویش، سم کردیم
[B][M1]نغمه بی‌پرده بود و جلوه عیان
[M2]چشم بستیم و گوش اصم کردیم
[B][M1]مطلق از جهلِ ما مقید شد
[M2]بر صمد، تهمتِ صنم کردیم
[B][M1]عمر گردید صرفِ بی‌دردی
[M2]غم فزودیم و ناله کم کردیم
[B][M1]پیر گشتیم و طاقت از کف رفت
[M2]پیکری بی‌سجود، خم کردیم
[B][M1]نکته‌ای گفت دوش دانایی
[M2]که: شنیدن به ناله ضم کردیم
[B][M1]یعنی آیینه شد یقین کز جهل
[M2]هرچه کردیم ما ستم کردیم
[B][M1]فرصتِ گریه رفته بود از دست
[M2]دیده دریا و اشک، یم کردیم
[B][M1]داغِ عمرِ گذشته در غفلت
[M2]تازه از شعله‌های غم کردیم
[B][M1]باری از دردِ یأس و شوق امید
[M2]شاد گشتیم و گریه هم کردیم
[B][M1]آخر آن لفظ معنی حیرت
[M2]تا تو باور کنی رقم کردیم
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]برو ای شمع! با گداز بساز
[M2]که در این بزم، چشم کردی باز
[B][M1]آخرِ کار، جز درودن نیست
[M2]دانه را گر دمیدن است آغاز
[B][M1]گر همه چشم حیرت است اینجا
[M2]هرچه شد باز کردن است فراز
[B][M1]خانه آخر به رُفت و روب رَوَد
[M2]همچو مرآتِ کهنه از پرداز
[B][M1]تو هم ای شوق! تا رَوی از خویش
[M2]یک دو میدان چو اشک و آه بتاز
[B][M1]تا برآیی نیاز یعنی خاک
[M2]ای غرورت دلیلِ عجزِ نیاز
[B][M1]بد و نیک جهانِ عجز و غرور
[M2]شد ز پهلوی یکدگر ممتاز
[B][M1]قدرتِ این ز عجزِ آن ظاهر
[M2]خس بود شعله را پرِ پرواز
[B][M1]غالب افتاد باد بر کف خاک
[M2]سرکشی‌هاش شد غبار طراز
[B][M1]خیره گردید غالب از مغلوب
[M2]از کبوتر دمید جرأت باز
[B][M1]لیک پیشِ حقیقتِ غالب
[M2]یک شکست است جمله رنگ مجاز
[B][M1]این زمان کیست تا دهد تفریق
[M2]گِلِ محمود را ز خاکِ ایاز؟
[B][M1]سیل را تا به بحر پیوندد
[M2]چاره‌ای نیست از نشیب و فراز
[B][M1]منزل‌انشاکُن است جاده‌ی ما
[M2]عمر کوشش چه کوته و چه دراز
[B][M1]نیستی سخت غالب است اینجا
[M2]نمک از آب می‌رود به گداز
[B][M1]چه غرور و چه عجز همواری‌ست
[M2]در حقیقت کجاست راز و نیاز؟
[B][M1]گر به تحقیقِ موج پردازی
[M2]شوقِ دریاست پیچ و تاب انداز
[B][M1]بس‌که دارد حباب، شرمِ ظهور
[M2]آب می‌گردد از نهفتنِ راز
[B][M1]چون شرر تا عبث خجل نشوی
[M2]به که چشمت به خود نگردد باز
[B][M1]بی‌ظهورِ خزان، گلِ این باغ
[M2]می‌دهد از شکستِ رنگ آواز
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]چون خُمِ مِی، دلی که در جوش است
[M2]مُهر بر لب نهاده خاموش است
[B][M1]سینه‌اش مخزنِ گهر باشد
[M2]چون صدف هرکه سر به سر گوش است
[B][M1]دیر و ناقوس، کعبه و لبیک
[M2]سازِ عالم، بنال و بخروش است
[B][M1]چرخ از آهِ ناامیدیِ ما
[M2]همه شب تا سحر سیه‌پوش است
[B][M1]بی‌غمی نیست هرکه دل دارد
[M2]جرس اینجا به ناله همدوش است
[B][M1]پیشِ روباه‌بازیِ ایام
[M2]فکرِ ما جمله خوابِ خرگوش است
[B][M1]زین طلسمِ خیالِ عجز و غرور
[M2]نه امیر آگه و نه چاووش است
[B][M1]مقصدِ هیچ‌کس نشد معلوم
[M2]نقشِ این صفحه سخت مغشوش است
[B][M1]لیک در پختنِ خیال و هوس
[M2]خلق چون دیگِ لاله در جوش است
[B][M1]شبنم از چشمِ بی‌نگه همه شب
[M2]با عروسانِ گل هم‌آغوش است
[B][M1]در بساطِ چمن ز مخملِ وهم
[M2]سبزه را فرشِ خواب بر دوش است
[B][M1]شاخِ گل در هوای عالمِ رنگ
[M2]از میِ رقصِ وهم مدهوش است
[B][M1]غنچه جامِ هوس چرا نکشد؟
[M2]شیشه‌واری دلش در آغوش است!!
[B][M1]آن یکی در خروش، چون کهسار
[M2]دیگری همچو دشت، خاموش است
[B][M1]وان دگر همچو بویِ پرده‌ی گل
[M2]با همه بال و پر ادب‌کوش است
[B][M1]تشنگانِ میِ شهادت را
[M2]در دمِ تیغ، چشمه‌ی نوش است
[B][M1]دهر، خُم‌خانه‌ا‌ی‌ست کاندر وی
[M2]هرکس از نشئه‌ای قدح‌نوش است
[B][M1]غم و شادی، گذشتنی دارد
[M2]امشبِ هرکه بنگری دوش است
[B][M1]عاشقان را به بزمِ مَحویَّت
[M2]جلوه‌ی نیک و بد، فراموش است
[B][M1]جز بر این نکته گوش نگذارد
[M2]هرکه امروز، صاحبِ هوش است
[B2]که جهان نیست جز تجلّیِ دوست
که جهان نیست جز تجلّیِ دوست
[B][M1]بیدلانی که محرمِ اویند
[M2]شش جهت ناظرند و یک‌سویند
[B][M1]گر بهارند در همان چمنند
[M2]ور غبارند، هم در آن کویند
[B][M1]بی‌غم و شادیِ وجود و عدم
[M2]از جنون‌زارِ شوق می‌رویند
[B][M1]کَرَم از ذاتشان به خود بالد
[M2]بس‌که دریادلانِ حق‌جویند
[B][M1]عدل نازَد به سازِ طینتشان
[M2]بس‌که سنجیدگی ترازویند
[B][M1]بی‌نفس چون خیال می‌بالند
[M2]بی‌قدم چون غبار می‌پویند
[B][M1]در زمین‌گیریِ طریق سجود
[M2]همچو تسلیم، سخت‌بازویند
[B][M1]دوست دارند چشمِ گریان را
[M2]بیشتر سروِ این لبِ جویند
[B][M1]عجزشان بس‌که توأمِ ناز است
[M2]عرش‌خوانانِ لوح زانویند
[B][M1]هرچه هرجا به جلوه می‌آید
[M2]عرضِ سامانِ شوخیِ اویند
[B][M1]یعنی آثارِ آفرینش را
[M2]یک قلم پشت و روی و پهلویند
[B][M1]زین تماشاگهِ ظهور فریب
[M2]چون تغافل کنند ابرویند
[B][M1]دلبری تا به یادشان گذرد
[M2]هر سرِ مو کمندِ گیسویند
[B][M1]گردشِ رنگشان جهان‌آراست
[M2]در کفِ صنع، خامه‌ی مویند
[B][M1]زین بقا جز فنا نمی‌خواهند
[M2]زین چمن جز خزان نمی‌جویند
[B][M1]از عرق‌ریزیِ حیایِ ظهور
[M2]روزکی چند، رنگ می‌شویند
[B][M1]چشم تا باز کرده‌ای رنگند
[M2]مژه تا برهم آوری بویند
[B][M1]به ادایی رمیده‌اند از خویش
[M2]که برون از خیالِ آهویند
[B][M1]از کجایند این پری‌صفتان؟
[M2]از جهانِ حقیقتِ هویند!
[B][M1]همه را دیده‌اند و می‌بینند
[M2]همه را گفته‌اند و می‌گویند
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]گر حدوث است ور قِدَم ماییم
[M2]بی‌کم و کیف، کیف و کم ماییم
[B][M1]فرصتِ عشرتیم و نعمتِ وصل
[M2]آنچه گویند مغتنم، ماییم
[B][M1]محفلِ اعتبارِ امکان را
[M2]گر نشاط است و گر الم ماییم
[B][M1]گر دل آسود، راحت از ما داشت
[M2]ور طبیعت رَمید، رم ماییم
[B][M1]خاک، پهن است لیک ما فرشیم
[M2]چرخ دارد خمی و خم ماییم
[B][M1]سازِ آفاق، جمله خاموشی‌ست
[M2]این‌قدَر شورِ زیر و بم ماییم
[B][M1]غیب عرضِ شهادت است اینجا
[M2]هستیِ ظاهر از عدم ماییم
[B][M1]گردشِ رنگ، پُر به سامان است
[M2]هرکه از خود رَوَد، قَدَم ماییم
[B][M1]گر نفس پر زنَد، تپش از ماست
[M2]ور دلی خون شود، ستم ماییم
[B][M1]بحرِ امکانِ انفعال ظهور
[M2]عرقی کرده است و نم ماییم
[B][M1]سرنوشتِ رموزِ هردو جهان
[M2]گر کسی می‌کند رقم ماییم
[B][M1]لوحِ دل را که ما و من رقم است
[M2]ای ز ما بی‌خبر! قلم ماییم
[B][M1]به خمارِ خیالِ دور مرو
[M2]جامِ معنی، دل است و جم ماییم
[B][M1]مدعا عیش و، عیش، غیری نیست
[M2]احتراز از غم است و غم ماییم
[B][M1]صلح کرده است زندگی به فنا
[M2]تا به حکم یقین، حکم ماییم
[B][M1]ابر تحقیق فیض می‌بارد
[M2]عالمی سایل و، کرم ماییم
[B][M1]عشق اگر پایی و سری دارد
[M2]به سراپای خود قسم ماییم
[B][M1]عقل و حس، چشم و گوش، جان و جسد
[M2]همه عشق است، متّهم ماییم
[B][M1]جمعِ ما فرد و فردِ ما جمع است
[M2]هرکجا بشنوی منم، ماییم
[B][M1]گرچه وهم و گمان بیانی ماست
[M2]صاحب این کلام هم ماییم
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]کس چه گوید در این طلسمِ خیال
[M2]که تحیر گرفته راهِ مقال
[B][M1]راز، بی‌پرده و بیان، معذور
[M2]حسن، شوخ و زبانِ آیِنه لال
[B][M1]ای تراشیده نسبتِ مظهر
[M2]دورِ عینیتت نماند، بنال!
[B][M1]آینه گر همه حضور شود
[M2]ننماید ز شخص، جز تمثال
[B][M1]اعتبارات، سخت راهزن است
[M2]نخل را دانه گشتن است محال
[B][M1]محوِ پروازی و نمی‌دانی
[M2]کآشیان نیست جز شکستنِ بال
[B][M1]در طریقی که خضر، تسلیم است
[M2]فکرِ کوشش خطاست، جهد، وبال
[B][M1]تا خیالِ تو دامِ صیادی‌ست
[M2]هم در اندیشه جسته است غزال
[B][M1]تا تو بر علمِ خود گمان داری
[M2]خامشی نیز هرزه است چو فال
[B][M1]گفت‌وگو نیست، شرح خجلت توست
[M2]خواه تفصیل گیر و خواه اجمال
[B][M1]گر بگویی ز خود، چه خواهی گفت؟
[M2]ور ز حق، فهمِ حق که‌راست مجال؟
[B][M1]پس سخن، غیرِ هرزه‌نالی نیست
[M2]لب فروبند از این جواب و سؤال
[B][M1]شعله‌سان کاروانِ دعوی را
[M2]آتش افتاده است در دنبال
[B][M1]اول اثباتِ هستیِ خود کن
[M2]بعد از آن بر خیالِ خویش ببال
[B][M1]آنکه نَفیَش دلیلِ اثبات است
[M2]چه نماید توهّمِ افعال
[B][M1]ابلهی در تصوّرِ آتش
[M2]می‌زد از بیخودی پُفی به زگال
[B][M1]عاقلی گفت: اگر شعور این است
[M2]می‌توان سوخت عالمی به خیال!
[B][M1]مقصد آن است کز اراده‌ی پوچ
[M2]نبری زحمتِ حصولِ کمال
[B][M1]معرفت، جاهلی‌ست، عبرت گیر!
[M2]آگهی، غفلت است، چشم بمال!
[B][M1]با همه خامشی و گویایی
[M2]به از این فکر نیست در همه حال
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]شب ز ما و منِ خواص و عوام
[M2]گرمی‌ئی داشت مجلسِ اوهام
[B][M1]شمع، یکسر دماغ‌سوزی‌ها
[M2]بادها، یک قلم تصوّرِ خام
[B][M1]زاهد از گفت‌وگوی باغِ بهشت
[M2]داغِ گل‌چینیِ خلود و دوام
[B][M1]واعظ از ذکر توبه‌کاری‌ها
[M2]به بد و نیک انفعال پیام
[B][M1]قاضی و مبحث طلاق و نکاح
[M2]مفتی و دقّت حلال و حرام
[B][M1]حرف شاهان: «کلاه و تخت و حشم»
[M2]ذکر درویش: «دلق و آب و طعام»
[B][M1]شغلِ عالِم به روی هم جستن
[M2]درس فاضل به یکدگر الزام
[B][M1]آن یکی قائلِ عقول و نفوس
[M2]و آن دگر محوِ عنصر و اجرام
[B][M1]کافر و غلغلِ بت و ناقوس
[M2]مؤمن و شهرتِ صلات و صیام
[B][M1]شیخ و عمّامه و محاسن و بس
[M2]که: «بزرگی‌ست در همین اندام»
[B][M1]هوشیار و خروشِ صد تدبیر
[M2]مست و خمیازه‌ای و حسرتِ جام
[B][M1]طفل و عشرت‌نواییِ آغاز
[M2]پیر و کلفت بیانیِ انجام
[B][M1]شیشه‌ی حسن و غلغلِ میِ ناز
[M2]جامِ عشق و، شکستِ دل، پیغام
[B][M1]هریک القصه در جهانِ خیال
[M2]رفته بود از خود و نبودش کام
[B][M1]همه مغرورِ خویش و غافل از این
[M2]که ندارد از این و آن جز نام
[B][M1]مشتِ خاکی‌ست پرفشان به هوا
[M2]خواه پرواز گوی و خواه خرام
[B][M1]آن هوا چیست؟ پیچ و تابِ نفس
[M2]که جهان را کشیده است به دام
[B][M1]چون نفس قطع شد، غبار نشست
[M2]رقصِ وهم و خیال، گشت تمام
[B][M1]همه اشکند بر سرِ مژگان
[M2]جمله طشتند، لیک بر لبِ بام
[B][M1]زین همه گفت‌وگویِ هوش گداز
[M2]حیرت آخر نمود ختم کلام
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ای همه جسم، اندکی جان باش
[M2]سخت افسرده‌ای پَرافشان باش
[B][M1]حرفِ درد، آشیانِ موزونی‌ست
[M2]ناله شو، ذکرِ عندلیبان باش
[B][M1]گو به فریادِ ما کسی نرسد
[M2]زندگی بی‌کسی‌ست، نالان باش
[B][M1]دعویِ عشق کرده‌ای! خون شو
[M2]گنج، بی‌رنج نیست، ویران باش
[B][M1]بی‌فنا، سیرِ عیش نتوان کرد
[M2]در خود آتش زن و چراغان باش
[B][M1]نیستی، ختمِ نشئه‌ی هستی‌ست
[M2]هرچه باشی، به خاک، یکسان باش
[B][M1]هرزه‌تازِ نگاه، نتوان زیست
[M2]گر توان چشم گشت، حیران باش
[B][M1]شهرتت بادِ آفتی دارد
[M2]گر چراغی، به زیرِ دامان باش
[B][M1]هردوعالم تویی چو نیست شوی؛
[M2]ای همه آشکار! پنهان باش
[B][M1]نوبهارت حضورِ بی‌رنگی‌ست
[M2]رنگ‌ها بشکن و گلستان باش
[B][M1]معنیِ مشربِ فنا دریاب
[M2]حیرتِ کافر و مسلمان باش
[B][M1]رشته‌ی سازِ شوق، بی‌گره است
[M2]ناله‌ای فارغ از نیستان باش
[B][M1]عجزِ ظاهر، شکوهِ باطنِ توست
[M2]در دلِ مور، خود سلیمان باش
[B][M1]تو دلی جمع کن به ضبطِ نفس
[M2]گو غبارِ جهان پریشان باش
[B][M1]غنچه‌ها جامه می‌درند امروز
[M2]کای ز دل بی‌خبر! گریبان باش
[B][M1]کسوتِ شرم، غیرِ هستی نیست
[M2]چشمی از خود بپوش، عریان باش
[B][M1]همه تحصیل حاصل است اینجا
[M2]طالب آنچه یافت نتوان باش
[B][M1]شرم ‌دار از گران‌بهاییِ خویش
[M2]هرقَدَر می‌خرند، ارزان باش
[B][M1]ذاتی ای بی‌خبر! صفات کجاست؟
[M2]موج و کف گفت‌وگوست، عَمان باش
[B][M1]تا بهارت غمِ خزان نکشد
[M2]این‌قدَر یادگیر و نازان باش
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]غیب، چشمِ تأملی وا کرد
[M2]اعتبارِ شهود، انشا کرد
[B][M1]یعنی از بهرِ عرصه‌ی اسرار
[M2]جنبشی در خیال پیدا کرد
[B][M1]بس‌که بی‌تاب شد تپیدنِ شوق
[M2]قطره خونی به دل مهیا کرد
[B][M1]خون ز بی‌طاقتی به جوش آمد
[M2]تا به حدّی که سازِ اعضا کرد
[B][M1]دست و پا و زبان و دیده و گوش
[M2]دستگاهِ ظهور اسما کرد
[B][M1]آب و رنگِ مراتبِ قدرت
[M2]آنچه در کار داشت یکجا کرد
[B][M1]تا کمالِ قِدَم عیان گردد
[M2]این‌قدَر جلوه هم در اخفا کرد
[B][M1]صورتی بست در مشیمه‌ی راز
[M2]ناگهانش به ظاهر ایما کرد
[B][M1]لفظ گل کرد معنیِ نیرنگ
[M2]شوخیِ جلوه این تقاضا کرد
[B][M1]گلی آمد برون به نیرنگی
[M2]که جهانش چمن تماشا کرد
[B][M1]آن گلِ نازِ عندلیب‌آهنگ
[M2]طرفه منقارِ حیرتی وا کرد _
[B][M1]کز نزاکت به عاجزی پرداخت
[M2]آدمی نام این معمّا کرد
[B][M1]شخصِ خاموشِ بی‌من و ما را
[M2]به زبانی که خواست، گویا کرد
[B][M1]روزگاری به ناتوانی ساخت
[M2]مدتی با غرور سودا کرد
[B][M1]طفلی و پیری و شباب، نمود
[M2]شخصِ موهوم را مسمّا کرد
[B][M1]هرکجا از مجاز خواند سبق
[M2]نام احساس جلوه اشیا کرد
[B][M1]از حقیقت اگر بیان فرمود
[M2]حرفِ سیمرغ و ذکرِ عنقا کرد
[B][M1]گاه از ناز یعنی از خود گفت
[M2]گاه با عجز نسبتِ ما کرد
[B][M1]عجز، کیفیتِ صفات آمد
[M2]ناز، اسرارِ ذات، املا کرد
[B][M1]ما و من خواند و رنگ‌ها گرداند
[M2]رفت و این معنی آشکارا کرد
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ای غبارت گذشته از پروین!
[M2]چند باشی غبار روی زمین؟
[B][M1]آفتابی! به رفعِ ظلمت کوش
[M2]آسمانی! به زیرِ پا منشین
[B][M1]نقدِ عشقی! مرو به بیعِ هوس
[M2]نورِ هوشی! بساطِ وهم مچین
[B][M1]پای‌بندِ طلسمِ خاک مباش
[M2]که نفس نیست آن‌قدَر سنگین
[B][M1]دشتِ امکان ز پرتواَت ایمن
[M2]باغِ دهر از گلِ تو خلدِ برین
[B][M1]چشمِ عشق از تجلی‌ات روشن
[M2]کامِ حسن از تبسّمت شکرین
[B][M1]تابعِ عشرتِ تو شام و سحر
[M2]مدّتِ جلوه‌ات شهور و سنین
[B][M1]روز و شب آسمانِ عالی‌قدر
[M2]به هوای تو در طوافِ زمین
[B][M1]پرتوِ آفتابِ عالم‌تاب
[M2]سوده در پایِ سایه‌ی تو جبین
[B][M1]زندگی با توجّه‌ات توأم
[M2]نیستی از تغافلت گلچین
[B][M1]شرحِ افکارِ تو نقوشِ کمال
[M2]متنِ اِقرارِ تو علومِ یقین
[B][M1]لطفِ تو مایه‌ی بهارِ کَرَم
[M2]خلقت‌آیینه‌ی حقیقتِ دین!
[B][M1]بهرِ تحقیقِ مصحفِ قَدرَت
[M2]هم وجودِ تو آیتی‌ست مبین
[B][M1]هرچه دارد زمانه از کج و راست
[M2]هست از بازی‌ات رخ و فرزین
[B][M1]حاصلِ مدعایِ راز تویی
[M2]ای دعاهایِ خلق را آمین
[B][M1]حرفی از درسِ عشق می‌گویم
[M2]نتوان یافت معنیئی به از این
[B][M1]تک و پو داشت کاف و نون که هنوز
[M2]نگرفته تَرَنگِ او تسکین
[B][M1]چون شدی محرم این حقیقت را
[M2]پس چه ما و چه من چه آن و چه این
[B][M1]بی‌سخن هرچه هست مکشوف است
[M2]نکشد هوش، منّتِ تلقین
[B][M1]گوش اگر ساز کرده‌ای بشنو
[M2]چشم اگر باز گشته است ببین
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]سِیرِ جیبی! که انجمن این است
[M2]غنچه باید شدن! چمن این است
[B][M1]حیرت، آیینه‌دارِ جلوه‌ی توست
[M2]شمعِ تحقیقی و لگن این است
[B][M1]جسم شد جانِ پاک، در نظرت
[M2]اثرِ سِحرِ وهم و ظن این است
[B][M1]نیست یک مویَت از تمیز، تُهی
[M2]جان کدام است اگر بدن این است؟
[B][M1]می‌خَلَد شوخی‌ات به دیده‌ی خویش
[M2]رنگِ تحقیق را شکن این است
[B][M1]در لطافت، حریرکاری‌هاست
[M2]به کثافت مَتَن، خشن این است
[B][M1]ای نفس‌مایه! بی‌حساب ممتاز
[M2]ریسمان‌بازی و رسن این است
[B][M1]بایدت رفت چون سَحَر بر باد
[M2]ختمِ کارِ نفس‌زدن این است
[B][M1]زندگانی و ذوقِ آسودن
[M2]باعثِ کلفت و محن این است
[B][M1]کاروان ناله دارد از منزل
[M2]که: «به راهیم» و راهزن این است!!!
[B][M1]غنچه دارد زبانِ اسراری
[M2]گر سخن واکشی دهن این است
[B][M1]خاک می‌گوید ای غریب خیال!
[M2]به کجا می‌روی؟ وطن این است
[B][M1]خطِ پرگار، جاده است اینجا
[M2]رفته می‌گوید آمدن این است
[B][M1]انجمن سخت غافل است از خویش
[M2]شمع را داغِ سوختن این است
[B][M1]خاک گرد و بهارِ جان دریاب
[M2]سِیرِ نسرین و نسترن این است
[B][M1]چشمی از خویش بایدت پوشید
[M2]کشته‌ی وهمی و کفن این است
[B][M1]باده شد تاک و نشئه‌ها دریافت
[M2]رنگِ مینای خون شدن این است
[B][M1]سایه را فکرِ آفتاب خطاست
[M2]گم شو از خویش، یافتن این است
[B][M1]عالمی داغِ خامشی گردید
[M2]گلِ نیرنگِ ما و من این است
[B][M1]بی‌نفس بایدت نفس پرداخت
[M2]ای خموشی سخن! سخن این است
[B2]که: «جهان نیست جز تجلّیِ دوست
این من و ما، همان اضافَتِ اوست»
[B][M1]ای دلت منظرِ تجلّیِ شاه
[M2]دیده‌ات مرکزِ عروجِ نگاه
[B][M1]ذرّه‌ی مهرِ معنی‌ات خورشید
[M2]پرتویی از جبینِ رازِ تو ماه
[B][M1]در تماشایِ جلوه‌ات شب و روز
[M2]چرخ یک چشم از این سفید و سیاه
[B][M1]باطنت، عشق را هجوم‌آباد
[M2]ظاهرت، حسن را تماشاگاه
[B][M1]از تو جوشید معنیِ کونین
[M2]همچو تحقیق، از دلِ آگاه
[B][M1]اهتزازِ دلت کند اقرار
[M2]که کشد خنده از لبت دو گواه
[B][M1]درد در پرده می‌کند انشا
[M2]ذوقِ گل‌ کردنت به کسوتِ آه
[B][M1]عرقی کز جبینت آرَد شرم
[M2]هم تو داری در انفعال شناه
[B][M1]گه خطایت غبارِ کلفتِ دل
[M2]گه صوابت دلیلِ شکراللّه‌
[B][M1]جرم آن معنیئی که نپسندی
[M2]نیکی‌ات آن حقیقتِ دلخواه
[B][M1]ای معمّایِ هردو عالم نام
[M2]همه رازی ولی به این افواه
[B][M1]کثرتی را که در نظر داری
[M2]نیست جز شوخیِ غبارِ نگاه
[B][M1]قدم از خویش نانهاده برون
[M2]هست در خانه عالمی گمراه
[B][M1]عجز مَشمُر شکستِ کارِ جهان
[M2]بی‌نیازی شکسته است کلاه
[B][M1]غیر، موجود نیست، غفلتِ توست
[M2]گر تو غافل شوی که‌راست گناه؟
[B][M1]ای همه جست‌وجو! به منزلِ خویش
[M2]نرسیدی و روز شد بیگاه
[B][M1]من هم از گفت‌وگویِ امکانی
[M2]مدتی چون تو داشتم اکراه
[B][M1]ناله، یک ‌عقده خامشی می‌خواست
[M2]تا شود رشته‌ی تپش کوتاه
[B][M1]از دبستانِ غلغلِ آفاق
[M2]برده بودم به جِیبِ خویش پناه
[B][M1]آخر از صفحه‌ی یقین خواندم
[M2]معنیِ لااله الّااللّه‌:
[B2]که جهان نیست جز تجلّیِ دوست
این من و ما، همان اضافَتِ اوست
[B][M1]بیدلا! گر تو صاحبِ رایی
[M2]فهم کن تا چه رنگ پیدایی
[B][M1]از عناصر بنایِ ظاهرِ توست
[M2]گرچه تو پاک‌تر از این‌هایی
[B][M1]لیک، هست اختلاط را اثری
[M2]که محال است از آن شکیبایی
[B][M1]گاه چون خاکِ تیره‌ای مجهول
[M2]گاه چون شعله فطرت‌آرایی
[B][M1]گاه چون آب در کمندِ خودی
[M2]گاه چون باد بی‌سر و پایی
[B][M1]گاه مکروهی و گهی مطبوع
[M2]مصدرِ کارِ زشت و زیبایی
[B][M1]گاه محکومِ طبعِ خویشتنی
[M2]گاه برعکس کارفرمایی
[B][M1]گاه مظروف و گاه ظرفِ خیال
[M2]گاه صهبا و گاه مینایی
[B][M1]گاه از امروز نیز بی‌خبری
[M2]گاه حیرانِ فکرِ فردایی
[B][M1]بی‌نیازی‌ست این، نه صورتِ عجز
[M2]که به صد رنگ جلوه پیرایی
[B][M1]گر سمیع است و گر بصیر تویی
[M2]هم تو دانا و هم تو بینایی
[B][M1]از تو سر زد صنایعِ آفاق
[M2]فی‌الحقیقت اگرچه تنهایی
[B][M1]صنعتت بی‌نهایت افتاده‌ست
[M2]تا چه عالم ز خود بیارایی
[B][M1]چشمی از خود بپوش همچو حباب
[M2]تا شود جلوه‌گر که دریایی
[B][M1]یعنی از وهم این و آن بگذر
[M2]ای سزاوارِ آن‌چه می‌شایی
[B][M1]«مَن عَرَف نفسهُ» دلیلت بس
[M2]تا بدانی که ذاتِ یکتایی
[B][M1]خویش را گر شناختی یک چند
[M2]سر برآور ز جیبِ شیدایی
[B][M1]که محال است جز به سعیِ جنون
[M2]رفعِ وهمِ صفات و اسمایی
[B][M1]پس خموشی گزین و فارغ باش
[M2]که همین است حدِّ دانایی
[B][M1]شوخیِ ما و من ز غفلت توست
[M2]با که می‌سنجی این من و مایی؟
[B2]که جهان نیست جز تجلّیِ دوست
این من و ما، همان اضافَتِ اوست
[END]