[START][A]
[B][M1]دل در همه حال تکیه گاه است مرا
[M2]در ملک وجود پادشاه است مرا
[B][M1]از فتنه ی عقل چون به جان می آیم
[M2]ممنون دلم خدا گواه است مرا
[A]
[B][M1]اگر دانی زبان اختران را
[M2]شبانه بشنوی راز جهان را
[B][M1]سکوت شب به صد آهنگ خواند
[M2]به گوشت قصه های آسمان را
[A]
[B][M1]بر قله ی کهسار، درختی برپاست
[M2]بر شاخ درخت، آشیانی پیداست
[B][M1]غم کوه و درخت، زندگانی من است
[M2]بر شاخ درخت، مرغکی نغمه سراست
[A]
[B][M1]سرمایه ی عیش، صحبت یاران است
[M2]دشواری مرگ، دوری ایشان است
[B][M1]چون در دل خاک نیز یاران جمعند
[M2]پس زندگی و مرگ به ما یکسان است
[A]
[B][M1]از مرگ نترسم که مددکار من است
[M2]در روز پسین مونس و غمخوار من است
[B][M1]اجداد مرا برده به سر منزل خاک
[M2]این مرکب خوشخرام رهوار من است
[A]
[B][M1]کشتند بشر را که سیاست این است
[M2]کردند جهان تبه که حکمت این است
[B][M1]در کسوت خیرخواهی نوع بشر
[M2]زادند چه فتنه ها، مهارت این است
[A]
[B][M1]با خلق نکو بزی که زیور این است
[M2]در آینه ی جمال، جوهر این است
[B][M1]آن قطره ی اشکی که بریزد بر خاک
[M2]بردار که گنج لعل و گوهر این است
[A]
[B][M1]ای غره به اینکه دهر فرمانبر توست
[M2]وین ماه و ستاره و فلک چاکر توست
[B][M1]ترسم که ترا چاکر خویش پندارند
[M2]آن مورچگان که رزقشان پیکر توست
[A]
[B][M1]تا بر لب من آه شرر باری هست
[M2]بر ساز شکسته ی دلم تاری هست
[B][M1]درهای امید را اگر بربستند
[M2]تا مرگ بود رخنه ی دیواری هست
[A]
[B][M1]ای مشت گل این غرور بیجای تو چیست؟
[M2]یک بار به خود نگر که معنای تو چیست؟
[B][M1]یک جعبه ی استخوان، دو پیمانه ی خون
[M2]پنهان تو چیست؟ آشکارای تو چیست؟
[A]
[B][M1]بی دولت عشق زندگانی نفسی ست
[M2]هنگامه ی عشرت جوانی هوسی ست
[B][M1]بی باد بهار جای گل در گلشن
[M2]یا دسته ی خار خشک یا مشت خسی ست
[A]
[B][M1]هر صبح که کردیم به غم شام گذشت
[M2]هر جور که دیدیم ز ایام گذشت
[B][M1]آلام اگر دست ز ما باز نداشت
[M2]ما پیر شدیم و درک آلام گذشت
[A]
[B][M1]گر خاک در یار نفروختیم گذشت
[M2]گر طعنه ی اغیار شنفتیم گذشت
[B][M1]آن سوز که در سینه ی ما پنهان بود
[M2]گفتیم گذشت، گر نگفتیم گذشت
[A]
[B][M1]آن نیمه ی نان که بینوایی یابد
[M2]وان جامه که کودک گدایی یابد
[B][M1]چون لذت فتحی ست که اقلیمی را
[M2]لشکر شکنی جهانگشایی یابد
[A]
[B][M1]صبح است ز خرمی جهان می خندد
[M2]هر قطره به بحر بیکران می خندد
[B][M1]بو در گل و نشه در می و می در جام
[M2]از شوق، زمین و آسمان می خندد
[A]
[B][M1]هر ذره ی خاک من زبانی دارد
[M2]از گردش دهر دوستانی دارد
[B][M1]این کهنه ردای من نهان در هر چین
[M2]تاج و کله جهان ستانی دارد
[A]
[B][M1]از ابر سیاه لعل و گهر می ریزد
[M2]وز دیده ی من خون جگر می ریزد
[B][M1]بی روی تو از هر مژه ام در گلشن
[M2]دامن دامن لاله تر می ریزد
[A]
[B][M1]آن فر و شکوه کبریاییت چه شد؟
[M2]آن لاف خدیوی و خداییت چه شد؟
[B][M1]صد قرن بر افکار و عقول مردم
[M2]فرماندهی و حکمرواییت چه شد؟
[A]
[B][M1]شهرت طلبی چند به هم ساخته اند
[M2]چون گرگ گرسنه در جهان تاخته اند
[B][M1]کردند به زیر پا هزاران سر و دست
[M2]تا گردن شوم خود بر افراخته اند
[A]
[B][M1]یارب به کسانی که جگر سوخته اند
[M2]یک عمر متاع درد اندوخته اند
[B][M1]خاکم به هوای آن جوانمردان کن
[M2]کز هر چه به جز تو دیده بردوخته اند
[A]
[B][M1]گر علت مرگ را دوا می کردند
[M2]گر چاره ی این نوع دو پا می کردند
[B][M1]می دیدی کاین جماعت تیره نهاد
[M2]بر روی زمین چه فتنه ها می کردند
[A]
[B][M1]عزیزان چون بدان ساحل رسیدند
[M2]ز همراهان خود یکدم بریدند
[B][M1]چنان از صحبت ما دل گرفتند
[M2]که سهوا هم به سوی ما ندیدند
[A]
[B][M1]پیران که چنین مقام و حرمت دارند
[M2]زان نیست که یک دو دم قدامت دارند
[B][M1]این حرمت از آن است که آنها دو نفس
[M2]در رفتن از این خرابه سبقت دارند
[A]
[B][M1]دانی که شبان چه فتنه آغاز کند
[M2]آن دم که نی شبانه را ساز کند
[B][M1]غمهای زمانه را فرو بندد در
[M2]ابواب نشاط یک به یک باز کند
[A]
[B][M1]این سنگ ملون که گهر می نامند
[M2]وان آهن زردگون که زر می خوانند
[B][M1]بی گوهر ارزنده ی معنی همه را
[M2]مردان گهرسنج هدر می دانند
[A]
[B][M1]عارف به دل ذره جهان می بیند
[M2]آنجا مه و مهر و کهکشان می بیند
[B][M1]کوری بنگر که چشم دانشور عصر
[M2]دست و سر کشتگان در آن می بیند
[A]
[B][M1]دل در غم عشق تو برومند بود
[M2]در پرتو دیدار تو خرسند بود
[B][M1]بگذاشته ام در کف و گویم هر روز
[M2]در شهر شما بهای دل چند بود
[A]
[B][M1]تا این خرد خام تو، معیار بود
[M2]این ساختن و شکستت کار بود
[B][M1]تنها نه سرت به پای من خورد به سنگ
[M2]هر جا که روی تو سنگ و دیوار بود
[A]
[B][M1]امروز که عصر علم و فرهنگ بود[M2]قانون جهان به دیگر آهنگ بود
[B][M1]گر سجدهٔ تو به پیش این سنگ بود[M2]این عیب بود، عار بود، ننگ بود
[A]
[B][M1]در گلشن زندگی به جز خار نبود
[M2]جز درد و غم و محنت و آزار نبود
[B][M1]امید نکرد گل که یاس آمد بار
[M2]سرتاسر زندگی جز این کار نبود
[A]
[B][M1]هرکس که به ازدواج پابند شود
[M2]معروض به داغ و درد فرزند شود
[B][M1]دهقان زمانه بر کسی می خندد
[M2]کز کشتن تخم مرگ خرسند شود
[A]
[B][M1]چو از دل عشق رفت آزار آید
[M2]چو گل رفت از گلستان خار آید
[B][M1]نمی بینی که چون پنهان شود مهر
[M2]شب تاریک اندوه بار آید
[A]
[B][M1]دی شاخ شکوفه در چمن می خندید
[M2]بر سنبل و نسرین و سمن می خندید
[B][M1]از دور سپیده ی سحر را دیدم
[M2]بر روز خود و به شام من می خندید
[A]
[B][M1]سر راه غریبان خار روید
[M2]ز کشت شان دل بیمار روید
[B][M1]به هر جایی که کارم تخم امید
[M2]به جای گل همه آزار روید
[A]
[B][M1]آن ماه سخن ز بامیان می گوید
[M2]اسرار گذشته ی جهان می گوید
[B][M1]دل قصه ی عشق او ز چشمش پنهان
[M2]از موی شنیده بامیان می گوید
[A]
[B][M1]این کینه وران باز به نیرنگ دگر
[M2]دارند سر فتنه به آهنگ دگر
[B][M1]فریاد که این شعبده بازان هر روز
[M2]خواهند به نام آشتی جنگ دگر
[A]
[B][M1]آن منظر فیض صبحگاهی بنگر
[M2]انوار تجلی الهی بنگر
[B][M1]در وادی نقره فام گردون هر شب
[M2]آن قافله لایتنهای بنگر
[A]
[B][M1]ای بار خدای پاک دانای قدیر
[M2]دارم به تو حاجتی به فضیلت بپذیر
[B][M1]آن را که به لطف خویش عزت دادی
[M2]تا زنده بود به خواریش باز مگیر
[A]
[B][M1]طفلی بودم غنوده بر بستر ناز
[M2]برخاست ز دور نغمه های دمساز
[B][M1]تا گوش نهادم نه صدا بود و نه ساز
[M2]ای شور جوانی! تو کجا رفتی باز
[A]
[B][M1]بیا ساقی بده آن جام گلرنگ
[M2]که زد بر شیشه ی من آسمان سنگ
[B][M1]به صد صحرا نمی گنجد غم دل
[M2]چه سان گنجایش در سینه ی تنگ
[A]
[B][M1]ای مرغ شباهنگ دل انگیز، بنال
[M2]قربان تو، ای طایر شب خیز، بنال
[B][M1]از ناله ی تو مرغ دلم نالد زار
[M2]این ناله به آن ناله در آمیز، بنال
[A]
[B][M1]یارب سوزی که جسم و جان را سوزم
[M2]این کارگه سود و زیان را سوزم
[B][M1]یک شعله ی جانسوز که در آتش آن
[M2]خود را سوزم هر دو جهان را سوزم
[A]
[B][M1]ای سرو روان بیا که دستت بوسم
[M2]لبهای ظریف می پرستت بوسم
[B][M1]گر من نخورم تو باده در جامم ریز
[M2]تا مست شوم دو چشم مستت بوسم
[A]
[B][M1]یارب دردی که ناله آغاز کنم
[M2]شوری که سرود شوق را ساز کنم
[B][M1]چشمی که به سوی خویش چون باز کنم
[M2]آن گمشده را از دور آواز کنم
[A]
[B][M1]ما مرغ اسیر بی پر و بال توییم
[M2]هر جا که روی چون سایه دنبال توییم
[B][M1]گر خسته شدی ز راه، دل مرکب توست
[M2]حمال تو و ملک تو و مال توییم
[A]
[B][M1]این صبح همان و آن شب تار همان
[M2]ما شش در و این چهار دیوار همان
[B][M1]استاد زمانه یک سبق داده به ما
[M2]تکرار همان و باز تکرار همان
[A]
[B][M1]چو گم شد پرتو عشق از دل من
[M2]خدایا چیست جز غم حاصل من
[B][M1]سحاب عشق اگر یکدم نبارد
[M2]بسوزان خرمن آب و گل من
[A]
[B][M1]چون در کف روزگار گشتیم زبون
[M2]چون ساغر عشق و آرزو گشت نگون
[B][M1]جاسوس خرد دگر چه جوید از ما
[M2]گوید کزین شهر کشد رخت برون
[A]
[B][M1]شب است ساقی! ساغرت کو؟
[M2]فروغ ماه و نور اخترت کو؟
[B][M1]ز دور آید صدای مرغ شبگیر
[M2]نوا و نغمه ی جان پرورت کو؟
[A]
[B][M1]افسوس که زندگی دمی بود و غمی
[M2]قلبی و شکنجه ای و چشمی و نمی
[B][M1]یا جور ستمگری کشیدن هر روز
[M2]یا خود به ستمکشی رساندن ستمی
[A]
[B][M1]ای سرو روان که نخل امید منی
[M2]وی مایه ی جان که عمر جاوید منی
[B][M1]در شهر شما که آسمان پر ابر است
[M2]مهتاب منی، فروغ خورشید منی
[A]
[B][M1]در باغ جهان تو هم گل زیبایی
[M2]بویا و دل انگیز و چمن آرایی
[B][M1]عمری ست که گلهای دگر می خندند
[M2]این غنچه ی تر چرا تو لب نگشایی
[A]
[B][M1]چه باشد زندگانی را بهایی
[M2]فسرده از نمی، خشک از هوایی
[B][M1]ز مطبخ سالها تا مستراحیم
[M2]مگر این زندگی یابد بقایی
[A]
[B][M1]از بس خوش و مست و دلربا می آیی
[M2]چون باد بهار جانفزا می آیی
[B][M1]دل خانه ی عشق توست آبادش دار
[M2]چون خانه خراب شد کجا می آیی
[END]