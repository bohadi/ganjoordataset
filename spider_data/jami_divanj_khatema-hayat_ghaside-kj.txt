[START][A]
[B][M1]آن که تسبیح حصا بر صدق او آمد گوا
[M2]گاه احصای ثنایت گفته لا احصی ثنا
[B][M1]چون درین احصا حصاآسا نیم گویا به صدق
[M2]به که بندم راه گویایی چو صدیق از حصا
[B][M1]عد نعمایت چه حد من چو حکمت درازل
[M2]ساخت شرط « ان تعدوا» را ز« لا تحصوا» جزا
[B][M1]تاج استغنا و نعلین سلوک راه فقر
[M2]دادیم غرقم در انعام تو از سر تا به پا
[B][M1]هر سر مو بر تن ار گردد زبانی شکر گوی
[M2]کی توانم کردن از شکرت سر مویی ادا
[B][M1]شکر هر نعمت چو باشد نعمت دیگر خرد
[M2]غیر عجز این راه را مشکل که یابد منتها
[B][M1]باشد از ادراک ما تا ذات تو صد ساله راه
[M2]وانقدر دیگر بود از نطق تا ادراک ما
[B][M1]چون بود از نطق ما تا ذات تو راه این همه
[M2]وصف ذاتت حدنطق ما کجا باشد کجا
[B][M1]گر زبان خود به کام اندر کشد جامی رواست
[M2]چون نگردد از زبان در وصف تو کامش روا
[A]
[B][M1]آیا کاشف الاسرار و یا فائض الانوار
[M2]ویا مقصد الابرار و یا مونس الاحرار
[B][M1]منم مانده گرفتار بدین نفس خطاکار
[M2]به رحمتم نگهم دار ازین دشمن غدار
[B][M1]ایا غافر من تاب و یا مؤیل من آب
[M2]ویا حاضر من غاب و یا جابر من خاب
[B][M1]منم روی در اسباب ز غفلت شده بی تاب
[M2]کرم کن که ازین خواب رهم با دل بیدار
[B][M1]لک الرحمة و الجود بک العالم موجود
[M2]به نورک مشهود له وجهک مسجود
[B][M1]دل من که نپیمود بجز راه تو تا بود
[M2]ندارد ز تو مقصود بجز دولت دیدار
[B][M1]ایا مبدع الارواح و یا خالق الاشباح
[M2]ویا فالق الاصباح فؤادی بک یرتاح
[B][M1]بود لطف تو مفتاح پی مخزن افراح
[M2]سزد نور تو مصباح درین موطن اکدار
[B][M1]فؤادی بک مسرور علی حبک مفطور
[M2]ودادی لک موفور ولا کذب و لا زور
[B][M1]خوش آن عاشق مهجور که همچون من رنجور
[M2]ز پندار خودی دور کشد بر در تو بار
[B][M1]آیا ماحی الاثام و یا شافی الاسقام
[M2]احاطت بی الالام و ضاقت لی الایام
[B][M1]ندارم ز تو آرام دلم ده چو زنم گام
[M2]که آسمان سوی انجام برم این ره دشوار
[B][M1]ایا اجود من جاد و یا اجید الاجیاد
[M2]لک الوعد و الایعاد بالاذیاء و الابعاد
[B][M1]درین معصیت آباد ز هر معصیت آزاد
[M2]مبادم به دل شاد بجز طاعت تو کار
[B][M1]ایا منجح الامال ویا مصدر الافعال
[M2]ویا مجری الاقوال علی احسن الاحوال
[B][M1]ز هر جاه و ز هر مال بود بر توام اقبال
[M2]جز این سایر اعمال بود مایه ادبار
[B][M1]ایافخر ذوی التاج و یا ذخر من احتاج
[M2]هبوطی لک معراج و نوری بک وهاج
[B][M1]زمن بنده محتاج مبر عمر به تاراج
[M2]درین لجه مواج درین قلزم زخار
[B][M1]ایا خالق الافلاک اطاعت لک الاملاک
[M2]بلاوصمة اشراک فحاشای و حاشاک
[B][M1]که با نفس هوسناک دل از نقش خرد پاک
[M2]چو جامی شده بیباک رسانم به تو آزار
[A]
[B][M1]نگار من شتر انگیخت رو به حجره من
[M2]پذیره شترش رفت جان ز حجره تن
[B][M1]ز حجره چون شترش دیده شد قطار سرشک
[M2]چو سرخ مو شتران قطره زد ز حجره من
[B][M1]زند ز حجره مرا سیل خون دل شترک
[M2]ز حجره کی شترش را رسم به پیرامن
[B][M1]چگونه پی برم از حجره راست تا شترش
[M2]که تا ویم بود از حجره صد شتر گردن
[B][M1]زدن به حجره درون زان شتر سوار نفس
[M2]به بام حجره بود از شتر نشان جستن
[B][M1]گر او شتر به در حجره ام بخواباند
[M2]شتر صفت شوم او را ز حجره زانو زن
[B][M1]به سوی حجره من تافت چون زمام شتر
[M2]به حجره ام شتر صبر کرده پاره رسن
[B][M1]ربود حلم شتر حجره کرد گربه غم
[M2]ز حجره ام ز شتر گربه های دور زمن
[B][M1]ز حجره تا به شتر شد سوار گشت غمش
[M2]مقیم حجره جان از شترسرای بدن
[B][M1]شکاف حجره دل در شتر سراش زنم
[M2]شترسراش سزد حجره مرا گلشن
[B][M1]اگر دهد به من حجرگی مهار شتر
[M2]به پیش اشترش از حجره برزنم دامن
[B][M1]چو کف زنان شترش سرزند به حجره مرا
[M2]شود به حجره تنم زان شتر سفید کفن
[B][M1]به حجره از شترش صبح دولتم تابد
[M2]چو از کف شترش حجره ام شود روشن
[B][M1]به حجره ام شترش را اگر بود سر وصل
[M2]کنم ز خار شتر حجره را پر از سوزن
[B][M1]ز دیده زد شتر غم به حجره دل چوک
[M2]شتر که دید که در حجره آید از روزن
[B][M1]شتر بزرگ و مرا حجره نیک تنگ ببین
[M2]که چون به حجره تنگ آن شتر گرفت وطن
[B][M1]به زیر ران شترم عنکبوت حجره بس است
[M2]به حجره آن شترم گو چو عنکبوت متن
[B][M1]به حجره زان شترم دل گرفت به که شوم
[M2]ز حجره بر شتر از بهر کعبه بارفکن
[B][M1]ز حجره بار به پشت شتر نهم که بود
[M2]شتر نشیمن شادی و حجره بیت حزن
[B][M1]بنای حجره کنم بر شتر که می نبرم
[M2]ز حجره جز به شتر ره به هیچ ربع و دمن
[B][M1]کجاوه حجره دل کش بود به پشت شتر
[M2]خوش آن که بر شتر آن حجره را کند مسکن
[B][M1]شتر چو قصر و کجاوه چو حجره است ز قصر
[M2]به حجرگی چو شتر حجره گشته آبستن
[B][M1]چو بار حمل بود حجره را به پشت شتر
[M2]به جای حجره چرا می کند شتر شیون
[B][M1]دمد ز حجره به پشت شتر گل طربم
[M2]چو حجره کش شتر من شود مغیلان کن
[B][M1]به قصد حجره حرامی شتر جهانده چو تیر
[M2]شتر نموده به ره بهر پاس حجره مجن
[B][M1]برای حجره درای شتر کشیده فغان
[M2]شتر به حجره چو رانده عرابی از مکمن
[B][M1]ز بار حجره شتر کرده پشت و پهلو ریش
[M2]به بام حجره به بوی شتر نشسته زغن
[B][M1]ز استخوان شتر حجره کرده مور به راه
[M2]شتر به گام بر آن مور گشته حجره شکن
[B][M1]شتر به حجره کعبه رسید گو روکن
[M2]به حجره گاه شتر مرکب مدینه عطن
[B][M1]شتر به حجره او ران که بسته اند دهان
[M2]به پیش حجره اش از مستی اشتران فتن
[B][M1]شتر به حجره او ران که از زمام سخط
[M2]شتردلان گنه راست حجره اش مأمن
[B][M1]شتر به حجره گه او کشان چنانکه کلیم
[M2]شتر کشید ز حجره به وادی ایمن
[B][M1]ز حجره کن شتران بلا پناه آرش
[M2]به حجره کانجا اشتر رود به پرویزن
[B][M1]به طیب خلق به هر حجره ای که راند شتر
[M2]توان به اشتر ازان حجره برد مشک ختن
[B][M1]شتر شتر برکاتش به حجره حجره رسید
[M2]شتر به حجره او زان نراند ویس قرن
[B][M1]ز حجره گشت عفش عفو صد شتر عصیان
[M2]به حجره در چو شتر شد پی حسین و حسن
[B][M1]اگر به حجره وگر بر شتر بود سزدش
[M2]پلاس حجره و حلس شتر ز برد یمن
[B][M1]به برزن از شتر او چو حجره یابد پی
[M2]برد پی شترش حجره رشک بر برزن
[B][M1]سخن چه حد تو جامی ز حجره و شترش
[M2]ز حجره و شترش بازکش زمام سخن
[B][M1]مکن درون شتر نعت او به حجره نطق
[M2]که حجره تنگ نماید شتر عظیم بدن
[B][M1]ز حجره و شترش دم مزن تو گلخنیی
[M2]رواستخوان شترکش به حجره گلخن
[B][M1]به سوی حجره خود روبهی کشید شتر
[M2]کا تا به حجره درآرد شتر به حیله و فن
[B][M1]شتر ز حجره او با هزار حلم و سکون
[M2]رمید چون شتران یقین ز حجره ظن
[B][M1]نه خرد شد شتر از مکر او نه حجره بزرگ
[M2]شتر گرفت شتربان و حجره را دشمن
[B][M1]حدیث این شتر و حجره را چو کردی گوش
[M2]ز قصه شتر و حجره اش ببند دهن
[B][M1]بزرگوار خدایا به حجره و شترش
[M2]که حجره سدره وش است و شتر براق سنن
[B][M1]که ریز صد شتر را حتم به حجره روح
[M2]ز حجره دار و شتربان او به سر و علن
[A]
[B][M1]سحر چو بر دل من تافت نور صبح نشور
[M2]صدای صیحه قوموا شنیدم از دم صور
[B][M1]ز خواب جستم ازان صیحه و درآن جستن
[M2]مرا به خیمه ابداعیان فتاد عبور
[B][M1]به هم نشسته گروهی مقدسان دیدم
[M2]ز قید صورت و بی قیدی هیولی دور
[B][M1]نه از وظیفه تسبیحان رسیده ملال
[M2]نهدر طریقه تقدیسشان فتاده فتور
[B][M1]درآن میانه یکی دیدم از همه ممتاز
[M2]که انس و جن همه زو کردی استفاضه نور
[B][M1]خطاب کرد که جامی تو را چه افتاده ست
[M2]که مست و بی خبر افتاده ای ز جام غرور
[B][M1]خوشی به لذت مستی همی نیندیشی
[M2]که هر که مست شد افتد به عاقبت مخمور
[B][M1]گریزی از خطر این جهان ولی هرگز
[M2]به خاطرت خطر آن جهان نکرده خطور
[B][M1]به خود تصور آن بینمت که روضه خلد
[M2]پر است بهر مراعات تو ز حور و قصور
[B][M1]برون کن از دل خود این تصور باطل
[M2]نبرده رنج عمل مزد کی برد مزدور
[B][M1]مثال همت والای توست رفعت قصر
[M2]جزای خوبی اعمال توست صورت حور
[B][M1]ز کار و گشت تو هست از تو هر که هست ملول
[M2]ز خوی زشت تو هست از تو هر چه هست نفور
[B][M1]به کوه در نتواند چریدن از تو وحوش
[M2]به بال و پر نتواند رهیدن از تو طیور
[B][M1]ز دست تو همه خایف مهللان هوا
[M2]ز شست تو همه هارب مسبحان بحور
[B][M1]رود به غارت تو تا دهان کنی شیرین
[M2]ذخیره ای که نهد از برای دی زنبور
[B][M1]به قصد قوت شهوت که خاک بر سر آن
[M2]برآوری به جفا مغز از سر عصفور
[B][M1]به شرب باده چه چسبیده ای مدام مشو
[M2]بدین مثابه شلایین شیره انگور
[B][M1]خوشی به نغمه طنبور گویمت رمزی
[M2]که از شنیدن آن ماتم تو گردد سور
[B][M1]تن تو هست چو طنبور تار آن رگ جان
[M2]بزودیت شود این تار پاره زان طنبور
[B][M1]غریب تر ز همه اینکه هرگزت نبود
[M2]ز غیر شعر شعار و بغیر شعر شعور
[B][M1]به فکر قافیه روزی که سر به جیب کشی
[M2]کنی ز تیرگی آن روز را شب دیجور
[B][M1]گهی به مدح کنی وصف مدخلی حاتم
[M2]گهی ز خجل نهی نام سفله ای مغفور
[B][M1]گهی ز کنم عدم دلبری خیال کنی
[M2]که باشد از نظر حس وجود او مستور
[B][M1]به هرزه گویی خود حسن او دهی شهرت
[M2]به عشقبازی او نام خود کنی مذکور
[B][M1]دوصد غزل به زبان مغنی و قوال
[M2]به شرح عشق خود و حسن او کنی مشهور
[B][M1]نه عاشق است درین گفت و گوی نی معشوق
[M2]نه ناظر است درین جست و جوی نی منظور
[B][M1]درین تصور کاذب که خواندت صادق
[M2]درین تخیل فاسد که داردت معذور
[B][M1]فروگرفت تو را ضعف شیب سرتاپای
[M2]چرا به قوت و حول جوانیی مغرور
[B][M1]هوای وصل جوانان و مهر روی بتان
[M2]نکرد بر دل تو سرد موی چون کافور
[B][M1]گذشت عمر و به حیرت درم که چون دل تو
[M2]نشد ملول ز آمد شد سنین و شهور
[B][M1]چو نیست روی در افزونیت چه سود تو را
[M2]ازین تمادی اعصار و امتداد دهور
[B][M1]ازین جواهر حکمت چو گوش من پرگشت
[M2]شدم خزاین اسرار غیب را گنجور
[B][M1]گشاده شد به دلم روزنی ز روضه صدق
[M2]به نور گشت بدل تیرگی عالم زور
[B][M1]نمود پرتو آن نورم از صحیفه عمر
[M2]شرور نامتناهی ذنوب نامحصور
[B][M1]زکار و بار خودم خوار و شرمسار چنان
[M2]که نیست شمه ای از شرح آن مرا مقدور
[B][M1]به شرمساری و خواری فتاده ام اینک
[M2]دلی شکسته تنی خسته خاطری رنجور
[B][M1]علاج رنج خود اکنون جز این نمی دانم
[M2]که معتذر ز گناهان و معترف به قصور
[B][M1]برم پناه به درگاه کردگار کریم
[M2]فانه لرئوف وللعباد غفور
[B][M1]چو افتدم به دل از حسن ظن به فضل ازل
[M2]که شد ذمایم اعمال من همه مغفور
[B][M1]کنم وظیفه اوقات خالی از اکدار
[M2]دعای دولت شاهی مظفر منصور
[B][M1]سپهر مرتبه یعقوب بن حسن که بر اوست
[M2]رسوم شاهی و آثار سلطنت مقصور
[B][M1]شهنشهی که چو نوشیروان به دورانش
[M2]ز یمن عدل جهان خراب شد معمور
[B][M1]ز فرش مجلس او قطعه ای بساط نشاط
[M2]ز قصر عشرت او غرفه ای سرای سرور
[B][M1]کجاست تا نگرد در کمند او بهرام
[M2]هر آرزو که ازین صیدگاه برد به گور
[B][M1]به گوش دهر نوای ثنای او کم نیست
[M2]ز طیب لهجه داوود در ادای زبور
[B][M1]بود عواقب او در ره هدی محمود
[M2]بود مساعی او در طریق دین مشکور
[B][M1]بر ارتکاب مآثر جبلتش مجبول
[M2]براکتساب مفاخر طبیعتش مفطور
[B][M1]عروس ملک چو شیرینش آمده به کنار
[M2]نجسته چاره وصلش چو خسرو از شاپور
[B][M1]قیاس همت او با محیط گردون هست
[M2]فضای ملک جم و تنگنای دیده مور
[B][M1]سیاستش نه به حکم طبیعت است آری
[M2]مصون زمنقصت دود باشد آتش طور
[B][M1]کمر به خدمت او بستن است خوبان را
[M2]نتیجه ای که شود ظاهر از اناث و ذکور
[B][M1]بود ز ماتم بی سور حاسدش مجروح
[M2]به جان خطر بودش زین جراحت ناسور
[B][M1]بجز کرم نبود مقتضای همت او
[M2]بر اختیار کرم هست گوییا مجبور
[B][M1]به صورت عمل و اعتقاد چون فردا
[M2]برآوردند سر از خاک خفتگان قبور
[B][M1]نیافت هرکه ز حبش کمال انسانی
[M2]عجب نباشد اگر دیو و دد شود محشور
[B][M1]جهان پناها هرچند پیش ازین شده است
[M2]به دفتر سخنم مدح خسروان مسطور
[B][M1]برفت قوت طبع جوانیم امروز
[M2]ز عقل پیر به مداحی توام مأمور
[B][M1]چو بر جواهر منظومم اقتدار نماند
[M2]فشاندم از خوی خجلت لالی منثور
[B][M1]بود وظیفه پیران دعای شاه جوان
[M2]پی مصالح ملک و منافع جمهور
[B][M1]نه دست شغل زدن در مدیح او زانسان
[M2]که هست دستخوش حرص و آز را دستور
[B][M1]همیشه تا که درین کوچگه نیارامند
[M2]وفود غیب ز آمد شد ودود و صدور
[B][M1]مقر عز تو تخت و جلالتی بادا
[M2]که دمبدم رسدش تازه دولتی به ظهور
[A]
[B][M1]این نه قصر است همانا که بهشت دگر است
[M2]که گشاده به رخ اهل صفا هشت دراست
[B][M1]جای آن دارد اگر هشت بهشتش خوانند
[M2]چون ز هر نقش دراو حوروشی جلوه گر است
[B][M1]تابه دانش پی نظاره آن حوروشان
[M2]همه تن چشم شده بین که چه صاحبنظر است
[B][M1]هرچه بر صفحه اندیشه کشد کلک خیال
[M2]نقشهای درو دیوارش ازان خوبتر است
[B][M1]هیچ نقشی به دل اهل هنر نگذشته ست
[M2]که درآنجا نه رقم کرده کلک هنر است
[B][M1]حسن معنی که نهان بود پس پرده غیب
[M2]به ظهور آمده در وی به لباس صور است
[B][M1]شمسه های زر او بهر مقیم حرمش
[M2]هریک از بهر حوادث شده زرین سپر است
[B][M1]چه عجب باشد ازین طرفه درختان که در اوست
[M2]که چو باغ ارم امروز به عالم سمر است
[B][M1]هر درختی که به دیوار وی افراخته سر
[M2]به هوایش زده مرغ دل بیننده پر است
[B][M1]شکل محرابی هر طاق که بستند در او
[M2]از پی طاعت شه قبله هر تاجور است
[B][M1]کامیابی که چو در بزم طرب بنشیند
[M2]لایق زمزمه مطربش این شعرتر است
[B][M1]تا ز لعل لب تو ساغر زر بهره ور است
[M2]ماه نو غرقه ازان رشک به خون جگر است
[B][M1]تا گشادی کمر ای شمع شکر لب ز قصب
[M2]یک کمر بسته پی خدمت تو نیشکر است
[B][M1]کفش تو تاج سرم باد که این افسر جاه
[M2]برسر تخت نشینان نه کم از تاج زر است
[B][M1]نیست جز طوف دیارت غرض از کعبه مرا
[M2]باعث سیر همه کعبه روان این سفر است
[B][M1]صفت دوزخ سوزان که ز واعظ شنوی
[M2]زآتش شوق تو در سینه من یک شرر است
[B][M1]شب دوری ز رخت را سحر آید روزی
[M2]گر دعای سحر و یارب شب را اثر است
[B][M1]داد جان تشنه جگر بی لب لعلت جامی
[M2]گرچه مستغرق الطاف شه بحر وبر است
[B][M1]شاه جم مرتبه یعقوب که از خلق حسن
[M2]قاف تا قاف جهان وارث ملک پدر است
[B][M1]شهریاری که پی خدمت او چرخ فلک
[M2]بسته جوزا صفت از دور معدل کمر است
[B][M1]سهم تیرش فکند چون شود از شست جدا
[M2]چین در ابروی سپر گر به مثل ماه و خور است
[B][M1]صورت پستی افلاک بود با قدرش
[M2]اینکه بینی که زمین زیر و فلک بر زبر است
[B][M1]کفش ان لجه جود است که با بخشش آن
[M2]هفت دریا که شنیدی به مثل یک شمر است
[B][M1]طشت زر یک تنه خور می برد از شرق به غرب
[M2]بس که از خوف وی اطراف جهان بی خطر است
[B][M1]رمحش آن تازه نهالیست که از خون عدو
[M2]چون خورد آب هلاکش بر و مرگش ثمر است
[B][M1]روبه هر ملک که آرند سپهدارانش
[M2]رقم رایتشان آیت فتح و ظفر است
[B][M1]هرگز از برد یقین دفع عطش نتواند
[M2]خصم جاهش که جگر تشنه بوک و مگر است
[B][M1]خسروا نیست تو را حاجت خیرآموزی
[M2]چون به هر خیر تو را نور خرد راهبر است
[B][M1]این عمارت که درین منزل دلکش کردی
[M2]با عمارتگری عدل توبس مختصر است
[B][M1]عدل کن عدل که معماری عدل تو کند
[M2]سد هر رخنه ظلمی که به آفاق دراست
[B][M1]تا درین کارگه بوقلمون هرچه قلم
[M2]می کند ثبت همه حکم قضا و قدر است
[B][M1]بر تو از حکم قضا باد مسجل شب و روز
[M2]انقدر عدل که اندازه طبع بشر است
[A]
[B][M1]هرکه را در دهان زبان باشد
[M2]در ثنای شه جهان باشد
[B][M1]کامبخشی که چون ثناش دعاش
[M2]ورد جان جهانیان باشد
[B][M1]آن که سلطانش ار لقب ننهند
[M2]فر سلطانیش عیان باشد
[B][M1]بایزید الدرم که تاج سران
[M2]بر درش خاک آستان باشد
[B][M1]بحر و کان چیست تا کسی گوید
[M2]که دلش این و دستش آن باشد
[B][M1]هریکی گاه گوهر افشانی
[M2]غیرت بحر و رشک کان باشد
[B][M1]تابع بخت اوست چرخ کهن
[M2]داند این هرکه نکته دان باشد
[B][M1]پیر را از متابعت چاره
[M2]نیست چون عاشق جوان باشد
[B][M1]همچو نوشیروان ز سایه عدل
[M2]خلق را مایه امان باشد
[B][M1]سلک عالم همه فروریزد
[M2]گر نه حزمش نگاهبان باشد
[B][M1]در جهان گرچه پادشاه بسیست
[M2]نه چو او پادشه نشان باشد
[B][M1]هرکه فرمانروایی از وی یافت
[M2]کارفرمای انس و جان باشد
[B][M1]پرتو روی او ز راه یقین
[M2]رافع ظلمت گمان باشد
[B][M1]نسبت آسمان و دولت او
[M2]نسبت گوی و صولجان باشد
[B][M1]روز هیجا که از غبار سپاه
[M2]طلعت مهر و مه نهان بادش
[B][M1]متخلخل زمین ز سم ستور
[M2]شاغل جوف آسمان باشد
[B][M1]آسمان دگر هوا گیرد
[M2]کش فرود از همه مکان باشد
[B][M1]واندر آن آسمان شده رخشان
[M2]برق تیغ و شهب سنان باشد
[B][M1]شاه را چتر زر به سمت الرأس
[M2]گشته خورشید خاوران باشد
[B][M1]زان طرف نای در نفیر بود
[M2]زین طرف کوس در فغان باشد
[B][M1]تیز پر تیر سوی سینه مرد
[M2]طایر رو در آشیان باشد
[B][M1]تیغها را ز چشمه سار زره
[M2]دمبدم جوی خون روان باشد
[B][M1]گرز سنگین زکاسه سر خصم
[M2]جرعه ها خورده سرگران باشد
[B][M1]غرق خون نیزه باغ معرکه را
[M2]طیره شاخ ارغوان باشد
[B][M1]تا درآید جهان به خنده فتح
[M2]روی اعدا چو زعفران باشد
[B][M1]کوههای بلا دلیران را
[M2]سنگ میزان امتحان باشد
[B][M1]آورد زور چون کمان بر تیر
[M2]هرکه را پی بر استخوان باشد
[B][M1]در زد و گیر تیر آن که شود
[M2]پشتگردان همین کمان باشد
[B][M1]ای خوش آن بادپای آتش سم
[M2]کش در آن روز زیر ران باشد
[B][M1]سم او مر هلال و پروین را
[M2]داده با یکدگر قران باشد
[B][M1]دم او بر قفای باد صبا
[M2]دسته دسته ز خیزران باشد
[B][M1]گر ز امروز بازپس گردد
[M2]پیش وی مطلق العنان باشد
[B][M1]گردد از وی پریر پس فردا
[M2]سوی فردا چو تگ زنان باشد
[B][M1]روز میدان بر ابلق شب و روز
[M2]سابق حبله رهان باشد
[B][M1]حد میدان یک دویدن او
[M2]قیروان تا به قیروان باشد
[B][M1]پیش پایش بود چو یک کف دست
[M2]گر دوصد دشت بی کران باشد
[B][M1]بازماند نعامه زو هرچند
[M2]هم به پا هم به پر دوان باشد
[B][M1]حرب تو با عدودین شاها
[M2]نه چو شاهان کامران باشد
[B][M1]کز پی ملک این جهان تیغت
[M2]گشته او را هلاک جان باشد
[B][M1]بلکه تا از سعادت ایمان
[M2]از بد کفر در امان باشد
[B][M1]تخم ایمان که در دلش کاری
[M2]بر او روضه جنان باشد
[B][M1]دیگدان مطبخ نوال تو را
[M2]صحن این تیره خاکدان باشد
[B][M1]ایستاده فراز آن مطبخ
[M2]آسمان صورت دخان باشد
[B][M1]که شود میهمان خوان وجود
[M2]گرنه جود تو میزبان باشد
[B][M1]که کشد خوان احتیاج و نیاز
[M2]کش نه لطف تو میهمان باشد
[B][M1]که بود مرکز سپهر کرم
[M2]گر نه ذات تو در میان باشد
[B][M1]که دهد شرح سرملک و ملل
[M2]گرنه کلک تو ترجمان باشد
[B][M1]که کند سرخ روی دین و دول
[M2]گرنه تیغ تو خون فشان باشد
[B][M1]گل که از باغ دولتت چینند
[M2]ایمن از آفت خزان باشد
[B][M1]گشته زان پر چو آستین عمل
[M2]دامن آخر الزمان باشد
[B][M1]نیست زین شعر قصد جامی آن
[M2]که ثناگوی و مدح خوان باشد
[B][M1]خواست کز نام شه به دیوانش
[M2]همچو دیگر شهان نشان باشد
[B][M1]تا به افشای شکر موهبتش
[M2]بعد از امروز داستان باشد
[B][M1]ورنه وقتی که از گذشتن عمر
[M2]سود عالم همه زیان باشد
[B][M1]شاید آن به که مرد اگر به مثل
[M2]فارس عرصه بیان باشد
[B][M1]کانچه نبود دعای خالص ازان
[M2]مهر بنهاده بر دهان باشد
[B][M1]آنچنان کاتصال جاویدان
[M2]لازم ذات فرقدان باشد
[B][M1]باد فرق تو را به افسر ملک
[M2]اتصالی که جاودان باشد
[A]
[B][M1]چو از تنوع اوضاع گنبد دایر
[M2]بیاض صبح نمود از سواد شب ظاهر
[B][M1]طلوع نیر خور رونق نجوم ببرد
[M2]هجوم نور قوی شد ضعیف را قاهر
[B][M1]شوند گمشدگان در نشیمن غیبت
[M2]به مقتضای ظبیعت به حال خود حاضر
[B][M1]جنود وحش شدند از منام خود بیدار
[M2]وفود طیر شدند از مقام خود طایر
[B][M1]درین صباح خجسته هنوز بودم من
[M2]نشسته با دل جمع از تفرق خاطر
[B][M1]که ناگه ازدر خلوت به کام استعجال
[M2]سلام گوی درآمد غلامکی شاطر
[B][M1]رساند مژده که از بارگاه جاه و جلال
[M2]رسید قاصدی از وصف او خرد قاصر
[B][M1]برهنه پای دویدم به سنگ ترک وقار
[M2]بتان نخوت و ناموس و نام را کاسر
[B][M1]برون خانه گرانمایه تاجری دیدم
[M2]به تاج فخر متوج چو صیغه تاجر
[B][M1]سلام کردم و دستش به بوسه فرسودم
[M2]بدان مثابه که دست مزور را زایر
[B][M1]لطیف نامه ای ازآستین برون آورد
[M2]چو زآستین درختان شکوفه را زاهر
[B][M1]گرفتم از وی و جا کردمش پس از بوسه
[M2]به سر به عزت بسیار و حرمت وافر
[B][M1]سرش بدست تواضع گشادم و خواندم
[M2]سه چار بار ز اول تمام تا آخر
[B][M1]یکی صحیفه خوش دیدمش ز سر تا پای
[M2]چو وجه ناظر دیدار ایزدی ناضر
[B][M1]مبانیش چو مقالات منشیان شایع
[M2]معانیش چو خیالات شاعران نادر
[B][M1]ز لفظهاش یقین لطف لهجه لافظ
[M2]ز سطرهاش مبین حسن صنعت ساطر
[B][M1]چنین که می کند از مثل خود زبان بندی
[M2]سزد که منشی او را لقب شود ساحر
[B][M1]چو دیدم آن نسق نظم و نثر دانستم
[M2]که مشکل است شدن بر جواب آن ظافر
[B][M1]گهی ز حرص شدم بر جواب آن عازم
[M2]گهی ز حزم شدم ز ارتکاب آن حاذر
[B][M1]میان جرأت اقدام و دهشت احجام
[M2]همین که دید مرا منهی خرد حایر
[B][M1]زبان گشاد که جامی تو در سلیقه نثر
[M2]چنان نیی که شوی بر جواب آن قادر
[B][M1]ز فکر نثر بگردان عنان به فتوی من
[M2]به شعر کوش نه اخر یجوز للشاعر
[B][M1]دوصد دقیقه پسندم ز خاطر ناظم
[M2]که یک دقیقه نیفتد پسندم از ناثر
[B][M1]به حکم عقل کشیدم کارخانه نظم
[M2]به دست فکر گریبان خاطر فاتر
[B][M1]به لفظ لفظ ازان کارنامه میمون
[M2]به حرف حرف ازان بارنامه فاخر
[B][M1]هزار تحفه مدح اززبان دل واقع
[M2]هزار حرز دعا از میان جان صادر
[B][M1]زدم رقم سوی شاهی که عدل او چو عمر
[M2]بود خرابه کون وفساد را عامر
[B][M1]دلاوری که به حرب حسام روز غزا
[M2]شود شکافته چون کاف ازو سر کافر
[B][M1]به زور بازوی دین پروری فروبندد
[M2]در فجور به انفاذ شرع بر فاجر
[B][M1]بلند مرتبه سلطان ابویزید که هست
[M2]به ذات خویش صفات کمال را حاصر
[B][M1]ز قصر قدر رفیع وی اولین پایه
[M2]رواق تاسع افلاک را بود عاشر
[B][M1]کند برای اثر در خلاف حکم فلک
[M2]چو در طبیعت مقسور قوت قاسر
[B][M1]چنان رهیده ز ضیق زمان که در نظرش
[M2]به حال متحد افتاده ماضی و غابر
[B][M1]به عدل و جود ثنایش چنان بود کآرند
[M2]به قصد نعت غد و امس قابل و دابر
[B][M1]زند ز رشک ایادیش دمبدم بر روی
[M2]کف از تلاطم امواج قلزم زاخر
[B][M1]حسود مضطربش را چه تاب سطوت او
[M2]میان آتش زیبق چه سان بود صابر
[B][M1]جهان پناها آنی تو فی المثل که بود
[M2]محامد تو چو امثال در جهان سایر
[B][M1]مدار دین و خداوندگار ملک تویی
[M2]بجز تو کیست درین هر دو نامی و آمر
[B][M1]نتابد از رخ بیضا مثالت الانور
[M2]نیاید از کف دریا نوالت الابر
[B][M1]چه حاجت است دلت را به کد فکر و نظر
[M2]ز نور غیب شود بر تو آشکارا سر
[B][M1]مهارتت بود آن گونه در فنون حکم
[M2]که در همه چو حکیمان یک فنی ماهر
[B][M1]ز هر خبث که نیفتد پسند دین و خرد
[M2]ردای عز تو از لوث آن بود طاهر
[B][M1]کسیر سنگ جفای سپهر جان نبرد
[M2]اگر نه لطف تو گردد کسیر را جابر
[B][M1]ظلام ظلم جهان را همه فرو گیرد
[M2]اگر نه قهر تو گردد زمانه را زاجر
[B][M1]عدوت لعل قبا دید خویش را در خواب
[M2]به قتل تیغ تو گشت آن خیال را عابر
[B][M1]به عهد عدل تو اینش بس است رفعت قدر
[M2]که جای دارد بر نوک رمح تو جابر
[B][M1]زکنه مدح تو از من نه ممکن است سخن
[M2]که کنه آن را غوری بود عجب غایر
[B][M1]به غور آن نرسم گرچه رخش فکرت من
[M2]ز سنگ چشمه برآرد به ضربت حافر
[B][M1]چو قاصرم ز ثنایت به ان بود که شوم
[M2]پی دعات قریب مجیب را ذاکر
[B][M1]نه طامعم به ثنا و دعات بلکه بدان
[M2]شوم نعیم نوال گذشته را شاکر
[B][M1]بلی همیشه بود طبع صاحب همت
[M2]به عز شاکری از ذل طامعی نافر
[B][M1]همیشه تاکه بود در مجاری افعال
[M2]ملاذ مذنب عاصی مهیمن غافر
[B][M1]چو در صوالح اعمال رو کنی بادت
[M2]قضا معین و قدر یاور و خدا ناصر
[B][M1]ولی جاه تو در کسب و کار خود رایج
[M2]عدو ملک تو درگیر و دار خود خاسر
[A]
[B][M1]وه این چه بارگیست که بهر تجملش
[M2]زیبد ز زرکش اطلس چرخ فلک جلش
[B][M1]شکلیست بس بدیع که نتوان نگاشتن
[M2]بر صفحه ضمیر به کلک تخیلش
[B][M1]پوینده استری که چو صرصر به پای سعی
[M2]ننهاد دست طبع شکال تکاسلش
[B][M1]آهن سمی که گر به مثل بگذرد به کوه
[M2]حالی ز زخم سم فکند در تزلزلش
[B][M1]درگل رود چو آب و به خشکی جهد چو باد
[M2]در هیچ جوی و جر نبود حاجت پلش
[B][M1]گر راکبش به هند شود عازم از هرات
[M2]یک روز در میان برساند به کابلش
[B][M1]ور زانکه وقت صبح ز آمو شود سوار
[M2]پیش از حلول شب گذراند ز آملش
[B][M1]دلدل اگر نبودی همچون بنات نوع
[M2]مقطوع نسل، گفتی از نسل دلدلش
[B][M1]بودش اب آن مگر که برای رکوب خویش
[M2]یکچند کرد لطف مسیحا تکفلش
[B][M1]ام وی آن که قاید فرعون شد به نیل
[M2]تا اوفتد به ورطه خذلان تحولش
[B][M1]مرهون امتناع بود مثل او که بست
[M2]گردون به قفل عقم ممر تناسلش
[B][M1]بین یال و گردنش که همانا دمیده است
[M2]از دوش تا به گوش ریاحین و سنبلش
[B][M1]زینش نه زر ولیک به پشتش ز سیم و زر
[M2]چندان که تنگ بود مجال تنقلش
[B][M1]عیبی در او نبینم اگر پای تا به سر
[M2]صد ره کنم نگاه به چشم تأملش
[B][M1]غیر از وجود خویش که هستم به پشت او
[M2]عیبی گران که کوه نیارد تحملش
[B][M1]وین عیب را گرفته هنر فضل مفضلی
[M2]کامد نمی محیط ز موج تفضلش
[B][M1]دریا دلی که چین کراهت ندیده جود
[M2]در جبهه طلاقت وجه از تعللش
[B][M1]یعقوب بن حسن که به کنه امل رسید
[M2]هرکس که هم به جود وی آمد توسلش
[B][M1]معمور داشت ملک جهان را عمر به عدل
[M2]با او درین معامله باشد تعادلش
[B][M1]حلمش به کوه اگر فکند سایه چون فلک
[M2]ایمن کند تصلب جرم از تخلخلش
[B][M1]دورش مدام باد به بزم طرب چنان
[M2]کافتد ازان گمان جواز تسلسلش
[A]
[B][M1]ای ماه نوت تراشه سم
[M2]بر سنبله داسه بسته از دم
[B][M1]بر سم تو آن نه نعل و میخ است
[M2]شد پی سپرت هلال وانجم
[B][M1]با پویه تو چو گوی کرده
[M2]چوگانی چرخ دست و پاگم
[B][M1]در پیکر تو ز بس فراست
[M2]شکل فرسی لباس مردم
[B][M1]تا ساخت قضا قضیم توجو
[M2]سینه ز حسد شکافت گندم
[B][M1]هرجا گه تک فتد نگاهت
[M2]گام تو کند برآن تقدم
[B][M1]پیچیده سهیل تو در افلاک
[M2]چون صوت ترانه گوی درخم
[B][M1]گر واهمه ضرب تازیانه
[M2]برتو کند از قفا توهم
[B][M1]سم ناشده تر جهی ز هر جوی
[M2]ور خود باشد به عرض قلزم
[B][M1]تو گام زنان به راه و دایم
[M2]می آید ازین بلند طارم
[B][M1]مشتق ز دوام راکبت را
[M2]چون کوس سحر دعای دم دم
[B][M1]یعنی شه غازی آن که دارد
[M2]بر ملک و ملک ره تحکم
[B][M1]هر صبح ز کوس شاه جامی
[M2]قانون دعا کند تعلم
[B][M1]مقبول طبیعتش نیفتد
[M2]الابه همین دعا ترنم
[A]
[B][M1]موج زن می بینم از هر دیده طوفان غمی
[M2]می رسد در گوشم از هر لب صدای ماتمی
[B][M1]اهل عالم را نمی دانم چه کار افتاده است
[M2]اینقدر دانم که در هم رفته کار عالمی
[B][M1]زاشک محتاجان به هر سو سایلی بین غرق خون
[M2]کز بسیط مکرمت طی شد بساط حاتمی
[B][M1]راستی را بود پشت از دوری او دور نیست
[M2]گر به پشت راستان افتد ز بار دل خمی
[B][M1]تا به ماهی رفت آب چشم محنت دیدگان
[M2]زابر محنت هرگز این سان بر زمین نامد نمی
[B][M1]گشت مشرق مغرب آن آفتاب عارفان
[M2]بعد ازین مشکل برآید صبح عرفان را دمی
[B][M1]هرکجا داغیست از مرهم برآرد روی لیک
[M2]داغ هجر اهل دل را نیست روی مرهمی
[B][M1]خواجه رفت و ما به داغ فرقتش ماندیم اسیر
[M2]گم مبادا هرگز از فرق مریدان ظل پیر
[A]
[B][M1]آن که بودی آفتاب آسا جهان پر نور ازو
[M2]روز شادی بر جهانی شد شب غم دور ازو
[B][M1]بود عالم چون تن و او جان چو جان از تن برفت
[M2]بعد ازین تن را چه امکان زیستن مهجور ازو
[B][M1]گرچه شد از فرقت او عالم صورت خراب
[M2]ماند وقت اهل معنی جاودان معمور ازو
[B][M1]در قباب عزتش هر چند پنهان داشتند
[M2]صد کرامت بین به هر شهری کنون مشهور ازو
[B][M1]گر نه تمکین شریعت دادیش تسکین حال
[M2]سرزدی در دار دنیا حالت منصور ازو
[B][M1]چون به ذاکر داشتی همت گه تلقین ذکر
[M2]صورت وحدت گرفتی ذاکر و مذکور ازو
[B][M1]بود عیسی دم که مردم یافتی از وی شفا
[M2]صد دل رنجور یک دل ناشده رنجور ازو
[B][M1]خواجه ای کش معنی فقر از ازل همراه بود
[M2]ناصرالدین نصرة الدنیا عبیدالله بود
[A]
[B][M1]کو در ادراک حقایق نکته دانیهای او
[M2]در بیان نکته ها شیرین زبانیهای او
[B][M1]همت او گنج کنت کنز را مفتاح بود
[M2]بود ازان گنج این همه گوهر فشانیهای او
[B][M1]بود شاه فقر لیک اصحاب را می داشت پاس
[M2]از خطور غیر بر دل پاسبانیهای او
[B][M1]در طریقت بود سلطان وز دل ارباب فقر
[M2]گامهای نفس راندن کامرانیهای او
[B][M1]ای که می گویی بگوی از وی نشان روشنم
[M2]هست روشنتر نشان بی نشانیهای او
[B][M1]زندگانی چون مسیحا کرد با هر مرده دل
[M2]ساخت زنده عالمی را زندگانیهای او
[B][M1]بود شمع جمع پیران جهان ناتافته
[M2]پرتو الشیب نوری بر جوانیهای او
[B][M1]در جوانی بود و پیری هم ممد رهروان
[M2]کو چو اویی در جوانی پیر و در پیری جوان
[A]
[B][M1]نیست باران این که می بارد ز ابر نوبهار
[M2]گوییا افلاکیان بر خاکیانند اشکبار
[B][M1]زین مصیبت کاوفتاد اهل زمین را می سزد
[M2]گر بگرید آسمان بر حال ایشان زار زار
[B][M1]این همه خون کز دل پر داغ ما بر خاک ریخت
[M2]جای آن دارد که گل چون لاله روید داغدار
[B][M1]کرده است این غم سرایت در همه مرغان باغ
[M2]بر چمن بگذر که تا در نوحه بینی صد هزار
[B][M1]بادگویی داد بستان را خبر زین حادثه
[M2]کز درختان از دم او رفت آرام و قرار
[B][M1]از خروش بلبلان بین غنچه را صد چاک جیب
[M2]وز سرشک ارغوان بین جوی را پر خون کنار
[B][M1]پاره پاره چیست گل را سینه غرقه به خون
[M2]گرنه زین ماتم خراشیده به ناخنهای خار
[B][M1]سربه زانو حلقه حلقه پشت درویشان دوتاست
[M2]مانده در فکرند تا سرحلقه ایشان کجاست
[A]
[B][M1]شد بساط خرمی طی در جهان زین واقعه
[M2]زیر و بالا شد زمین و آسمان زین واقعه
[B][M1]نیست شبها بر کنار آسمان رنگ شفق
[M2]خون همی آید ز چشم روشنان زین واقعه
[B][M1]بود پنهان فتنه پیدا ایمنی دردا که شد
[M2]آن نهان پیدا و این پیدا نهان زین واقعه
[B][M1]داده بود او گرگ را خوی شبانان دور نیست
[M2]گر کند اندیشه گرگی شبان زین واقعه
[B][M1]ذوق ارباب یقین بر حال خود باقی نماند
[M2]هرگز این حالم نبود اندر گمان زین واقعه
[B][M1]فتنه آخر زمان را خلق گفتندی عظیم
[M2]شد محقر فتنه آخر زمان زین واقعه
[B][M1]من که لالم کی توانم شرح این دادن تمام
[M2]لال می گردد فصیحان را زبان زین واقعه
[B][M1]این مصیبت نیست خاص ماوراء النهریان
[M2]تیره شد هر شهر ازین ناخوش خبر بر شهریان
[A]
[B][M1]ماتم او رخنه در سور سمرقند اوفکند
[M2]گویی امروز از بخارا رفت شاه نقشبند
[B][M1]از سمرقند و بخارا بس که سیل اشک رفت
[M2]کشتی خوارزمیان را رخنه در جیحون فکند
[B][M1]دود این آتش همه اطراف ترکستان گرفت
[M2]شد جهان تاریک بر بادام چشمان خجند
[B][M1]اهل ترمذ هر حصاری کز صبوری داشتند
[M2]موج زد این سیل اندوه آن حصار از بیخ کند
[B][M1]چون چشید این چاشنی را بلخ چون تصحیف خویش
[M2]تلخ شد بر عیش سازان تلخیی بس ناپسند
[B][M1]تیزگوشان هری را از سماع این خبر
[M2]سینه ها شد چاک و دلها ریش و جانها دردمند
[B][M1]در عراق و فارس هم چون فاش گردد این حدیث
[M2]محنت و اندوه شان خواهد گذشت از چون و چند
[B][M1]خود عراق و فارس چبود بلکه گردد این ظلام
[M2]رومیان را روم هند و مصریان را صبح شام
[B][M1]چون خطاب « ارجعی » را نفس پاکش کرد گوش
[M2]خفت درآغوش جانان بی لباس عقل و هوش
[B][M1]شد چنان همراز با مقصود خود کاندر میان
[M2]نی حدیث نفس می گنجد نه الهام سروش
[B][M1]حال او بر سر وحدت دال و لب خاموش ازان
[M2]سر عرفان بشنو ای عارف ز گویای خموش
[B][M1]بزم عشرت برد ازین کاشانه صورت برون
[M2]همچنان از ساغر او اهل معنی جرعه نوش
[B][M1]هرکه را باشد چو او ذوق بقای جاودان
[M2]گو ره اوگیر و در نفی وجود خویش کوش
[B][M1]داغ شوق و زخم عشقش می برم با خود به حشر
[M2]تا ز خیل او شمارندم بدین داغ و دروش
[B][M1]جامی از حد شد خروش آن به که جانی پر خراش
[M2]بر دعای پیروان او کنی ختم این خروش
[B][M1]ظل اخلاف کرامش جاودان ممدود باد
[M2]شاهد او در همه ذراتشان مشهود باد
[A]
[B][M1]به بوستان ولایت کهن درخت بلند
[M2]که عمرها به سر اهل فقر سایه فکند
[B][M1]چو شاخ سدره نه در سربلندیش همتا
[M2]چو باغ روضه نه در میوه بخشیش مانند
[B][M1]فروغ آن به فیوض کرم گرانمایه
[M2]اصول آن به صفات قدم قوی پیوند
[B][M1]به بذل میوه غذای هزار روزیخواه
[M2]به بسط سایه پناه هزار حاجتمند
[B][M1]ستوده خواجه عبیدالله آن که در همه عمر
[M2]جز از شهود حقیقت نشد دلش خرسند
[B][M1]به هشتصد و نود و پنج صرصر اجلش
[M2]نکرده رحم بر اهل جهان ز بیخ بکند
[B][M1]گذشته پاسی از آخرین شب از ماهی
[M2]که شمع جمع رسل را در او رسید گزند
[B][M1]نبود رفتن او همچو دیگران جامی
[M2]ز دهر حادثه زای و سپهر فتنه پسند
[B][M1]چو جذب معنی وحدت به عارف آرد روی
[M2]نه ممکن است که ماند به قید صورت بند
[A]
[B][M1]به هشتصد و نود و پنج در شب شنبه
[M2]که بود سلخ مه فوت احمد مرسل
[B][M1]کشید خواجه دنیا و دین عبیدالله
[M2]شراب صافی عیش ابد ز جام اجل
[B][M1]قرارگاه دلش باد در مدارج قرب
[M2]معارج درجات و مشاهد کمل
[END]