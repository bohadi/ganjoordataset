[START][A]
[B][M1]قبله همت خدای شناس
[M2]هست بر نعمت خدای سپاس
[B][M1]خاصه بر نعمتی که دیر بقاست
[M2]در جهان تا جهان به جاست به جاست
[B][M1]چیست آن نکته های هوشیاران
[M2]نظم و نثر بدیع گفتاران
[B][M1]نیست شغلی پس از سپاس خدای
[M2]بهتر از نعت خواجه دو سرای
[B][M1]آن که بی پرده در نشیمن راز
[M2]سخن از وی به پایه اعجاز
[B][M1]ای خوش آن صافی دل انصاف جوی
[M2]کش بود در شیوه انصاف روی
[B][M1]در جهان بر هر چه اندازد نظر
[M2]عیب را بگذارد و بیند هنر
[A]
[B][M1]بسم الله الرحمن الرحیم
[M2]هست صلای سر خوان کریم
[B][M1]فیض کرم خوان سخن ساز کرد
[M2]پرده ز دستان کهن باز کرد
[B][M1]بانگ صریر از قلم سحر کار
[M2]خاست که بسم الله دستی بیار
[B][M1]مایده تازه برون آمده ست
[M2]چاشنیی گیر که چون آمده ست
[B][M1]ور نچشی نکهت آن بس تو را
[M2]بوی خوشش طعمه جان بس تو را
[B][M1]خاک به اینجا همه جان های پاک
[M2]بو که فتد ریزه این خوان به خاک
[B][M1]هر که بود بر سر این خوان رهش
[M2]به بود آغاز ز بسم اللهش
[B][M1]دیو که غارتگر این مرحله ست
[M2]بسملش از خنجر این بسمله ست
[B][M1]«بی » که ز پی «سین » بودش زین خطاب
[M2]چون سر پستانست ز ام الکتاب
[B][M1]تا تو ز پستانش شوی طفل وش
[M2]بهر غذای دل و جان شیر کش
[B][M1]بسم شده هر دو ز ترکیب «میم »
[M2]گفته بسم حرز تو از تیغ بیم
[B][M1]شکل چمن بین که به رحمن در است
[M2]کز چمن خلد نشان آور است
[B][M1]مژده دهد کز خط عنبر سرشت
[M2]بسمله باشد چمنی از بهشت
[B][M1]«با» که دو باشد دری آمد دو لخت
[M2]مدخل آن باغ سعادت درخت
[B][M1]«سین » وی از باد پر جبرئیل
[M2]سلسله بسته به رخ سلسبیل
[B][M1]چشم گشا چشمه هر «میم » بین
[M2]جاری از آن چشمه تسنیم بین
[B][M1]هر «الف » از وی شجری میوه ناک
[M2]میوه آن معرفت ذات پاک
[B][M1]طره حور است در او «لام »ها
[M2]بهر دل دیده وران دام ها
[B][M1]«ها» چو دو حلقه ست پی صید دل
[M2]گشته ازان طره به هم متصل
[B][M1]«را» که بود غایت سور و سرور
[M2]زو رسدت دست به دامان حور
[B][M1]«حا» که بهشتست اشارت نما
[M2]بهر بهشتست اشارت به ما
[B][M1]«نون » کالفش پای بود «میم » فرق
[M2]ماهی کوثر که در آبست غرق
[B][M1]«یا» که دهد یاد ز یای ندا
[M2]می زندت بانگ که این سو بیا
[B][M1]نه به تأمل قدم اهتمام
[M2]خوش بگذر بر چمن این کلام
[B][M1]کآیتی آمد ز سور مختصر
[M2]درج در او سر بسی از صور
[B][M1]صورت یاسین بود آن «یا» و «سین »
[M2]در رقمش از همه بالا نشین
[B][M1]نعت نخستینش به خوشتر بیان
[M2]می دهد از سوره رحمن نشان
[B][M1]کرده معلم گه تعلیم او
[M2]فهم حوامیم ز حامیم او
[B][M1]بر سر «را» بین دو الف لام را
[M2]داده نشان از دو الف لام را
[B][M1]از پی نونش الف اندر رقم
[M2]پرده گشا گشته ز نون و القلم
[B][M1]سطر حروفش ز بیاض و سواد
[M2]داده ات از نور و دخانست یاد
[B][M1]فتحه آن فاتح گنج ازل
[M2]کسره آن کاسر کأس امل
[B][M1]صورت جزمش که بود حلقه وار
[M2]گوش خرد دایم ازو حلقه دار
[B][M1]شانه تشدید که بر «لام » و «را»ست
[M2]تاج سر هدهد راه هدی ست
[B][M1]نقطه «بی » پست ز ارباب راز
[M2]تخم امید است به خاک نیاز
[B][M1]نقطه نونش پی دفع گزند
[M2]بر سر نار است نهاده سپند
[B][M1]وان دوی دیگر شده چون مردمک
[M2]نور ده دیده ملک و ملک
[B][M1]نوزده حرف ست به وقت شمار
[M2]فیض رسانیده به هژده هزار
[B][M1]وصف رحیم است شده ختم آن
[M2]صورت ختم آمده در وی عیان
[B][M1]این دو دلیل است که از کردگار
[M2]فیض رحیم است بود ختم کار
[A]
[B][M1]آنچه نگارد پی این خوش رقم
[M2]بر سر هر نامه دبیر قلم
[B][M1]حمد خداییست که از کلک کن
[M2]بر ورق باد نویسد سخن
[B][M1]چون رقم او بود این تازه حرف
[M2]جز به ثنایش نتوان کرد صرف
[B][M1]لیک ثنایش ز بیان برتر است
[M2]هر چه زبان گوید ازان برتر است
[B][M1]نطق و ثنایش چه تمناست این
[M2]عقل و تمناش چه سوداست این
[B][M1]نیست سخن جز گرهی چند سست
[M2]طبع سخنور زده بر باد چست
[B][M1]هیچ گشادی نبود در گره
[M2]گر نشود کار به آن بند به
[B][M1]صد گره از رشته پر تاب و پیچ
[M2]گر بگشایند در آن نیست هیچ
[B][M1]عقل درین عقده ز خود گشته گم
[M2]کرده درین فکر سر رشته گم
[B][M1]رشته فکرش که سزد پر گهر
[M2]پر بود اینجا ز گره سر به سر
[B][M1]می دهد این رشته ز سبحه نشان
[M2]صد گره افتاده در او مهره سان
[B][M1]عقل گرفته به کفش سبحه وار
[M2]عاجزی خویش کند زان شمار
[B][M1]آنکه نه دم می زند از عجز کیست
[M2]غایت این کار بجز عجز چیست
[B][M1]عجز به از هر دل دانا که هست
[M2]بر در آن حی توانا که هست
[B][M1]مرسله بند گهر کان جود
[M2]سلسله پیوند نظام وجود
[B][M1]غره فروز سحر خاکیان
[M2]مشعله سوز شب افلاکیان
[B][M1]خوان کرامت نه آیندگان
[M2]گنج سلامت ده پایندگان
[B][M1]چشمه کن قله قاف قدم
[M2]نایژه پرداز شکاف قلم
[B][M1]روز برآرنده شبهای تار
[M2]کارگزارنده مردان کار
[B][M1]واهب هر مایه که سودیش هست
[M2]قبله هر سر که سجودیش هست
[B][M1]دایره ساز سپر آفتاب
[M2]تیرگر باد و زره باف آب
[B][M1]عیب نهان دار هنر پروران
[M2]عذر پذیرنده عذر آوران
[B][M1]آب زن آتش سودای عقل
[M2]تاب ده دست تمنای عقل
[B][M1]صیقلی صاف ضمیران پاک
[M2]صیرفی گنج پذیران خاک
[B][M1]سر شکن خامه تدبیرها
[M2]خامه کش نامه تقصیرها
[B][M1]ایمنی وقت هراسندگان
[M2]روشنی حال شناسندگان
[B][M1]تازه کن جان به نسیم حیات
[M2]کارگر کارگه کائنات
[B][M1]ساخت چو صنعش قلم از «کاف » و «نون »
[M2]شد به هزاران رقمش رهنمون
[B][M1]سطر نخست از ورق این سواد
[M2]قدس نژادان تجرد نهاد
[B][M1]مایه ایشان ز هیولا بری
[M2]پایه ایشان ز صور برتری
[B][M1]جیب بقاشان ز فنا سوده نی
[M2]دامنشان ز آب و گل آلوده نی
[B][M1]جنبش ایشان به هنرهای خاص
[M2]از کشش چنگ طبیعت خلاص
[B][M1]ناشده اقلیم دوام و ثبات
[M2]تنگ بر ایشان ز حدود و جهات
[B][M1]سطر دوم نه فلک لاجورد
[M2]گرد یکی نقطه همه تیز گرد
[B][M1]کوشش ایشان به پیام سروش
[M2]گردش ایشان ز سر عقل و هوش
[B][M1]برده به چوگان ارادت همه
[M2]گوی ز میدان سعادت همه
[B][M1]بلکه به رقص آمده صوفی وشند
[M2]دایم ازین رقص چو صوفی خوشند
[B][M1]داده به هر دور ز ادوارشان
[M2]نور دگر واهب انوارشان
[B][M1]سطر سوم نیست بجز چار حرف
[M2]درج به هر چار رموز شگرف
[B][M1]هر چه بود در خم طاق سپهر
[M2]جمله ازین چار نموده ست چهر
[B][M1]قدرتش آن را به هم آمیخته ست
[M2]هر دم ازان نقش نو انگیخته ست
[B][M1]نقش نخستین چه بود زان جماد
[M2]کز حرکت بر در او ایستاد
[B][M1]کوه نشسته به مقام وقار
[M2]یافته در قعده طاعت قرار
[B][M1]کان که بود خازن گنجینه اش
[M2]ساخته پر لعل و گهر سینه اش
[B][M1]هر گهری دیده رواجی دگر
[M2]گشته فروزنده تاجی دگر
[B][M1]نوبت ازین پس به نبات آمده
[M2]چابک و شیرین حرکات آمده
[B][M1]بر زده از روزنه خاک سر
[M2]برده به یکچند بر افلاک سر
[B][M1]چتر برافراخته از برگ و شاخ
[M2]ساخته بر سایه نشین جا فراخ
[B][M1]کاه فشانده ز شکوفه درم
[M2]گاه ز میوه شده خوان کرم
[B][M1]جنبش حیوان شده بعد از نبات
[M2]گشته روان در گلش آب حیات
[B][M1]از ره حس برده ز مقصود بوی
[M2]پویه کنان کرده به مقصود روی
[B][M1]با دل خواهنده ز جا خاسته
[M2]رفته به هر جا که دلش خواسته
[B][M1]خاتمه این همه هست آدمی
[M2]یافته زو کار جهان محکمی
[B][M1]اول فکر آخر کار آمده
[M2]فکر کن و کارگزار آمده
[B][M1]بر کفش از عقل نهاده چراغ
[M2]داده ز هر شمع و چراغش فراغ
[B][M1]کارکنان داده به عقل از حواس
[M2]گشته به هر مقصد ازان ره شناس
[B][M1]باصره را داده به بینش نوید
[M2]راه نموده به سیاه و سپید
[B][M1]سامعه را کرده به بیرون دو در
[M2]تا ز چپ و راست نیوشد خبر
[B][M1]ذایقه را داده به روی زبان
[M2]کام ز شیرینی و شور جهان
[B][M1]لامسه را نقد نهاده به مشت
[M2]گنج شناسایی نرم و درشت
[B][M1]شامه را از گل و ریحان باغ
[M2]ساخته چون غنچه معطر دماغ
[B][M1]بر تنش این پنج حس ظاهرند
[M2]پنج دگر کارگر اندر سرند
[B][M1]کارکنان خردند این همه
[M2]بهر خرد نامزدند این همه
[B][M1]تا به مددگاری ایشان خرد
[M2]پی به شناسایی مبدع برد
[B][M1]چست ببندد کمر بندگی
[M2]بندگیی مایه صد زندگی
[B][M1]زندگیی مدت آن لایزال
[M2]در کنف عاطفت ذوالجلال
[B][M1]جامی اگر زنده دلی بنده باش
[M2]بنده این زنده پاینده باش
[B][M1]بندگیش زندگی آمد تمام
[M2]زندگی این باشد و بس والسلام
[A]
[B][M1]ای صفت خاص تو واجب به ذات
[M2]بسته به تو سلسله ممکنات
[B][M1]گر نرسد قافله بر قافله
[M2]فیض تو در هم درد این سلسله
[B][M1]کون و مکان شاهد جود تواند
[M2]حجت اثبات وجود تواند
[B][M1]دایره چرخ مدار از تو یافت
[M2]مرحله خاک قرار از تو یافت
[B][M1]کیسه پر لعل و زر کان که هست
[M2]قدرت تو بر کمر کوه بست
[B][M1]در سخن را که گره کرده ای
[M2]در صدف سینه تو پرورده ای
[B][M1]عرصه گیتی که بود باغسان
[M2]تربیت لطف تواش باغبان
[B][M1]چشمه مهرست گل اصفرش
[M2]گوی فلک غنچه نیلوفرش
[B][M1]طاسچه نرگس او دور ماه
[M2]جلوه گه نسترنش صبحگاه
[B][M1]شاخ شکوفه است ثریا در او
[M2]سرخ شفق لاله حمرا در او
[B][M1]سوسن آزاد وی آزادگان
[M2]سبزه به زیر قدم افتادگان
[B][M1]سرو وی آن سایه ور سربلند
[M2]کآمده از دست تهی بهره مند
[B][M1]آنست بنفشه که ز چرخ درشت
[M2]جامه کبود آمده و کوژپشت
[B][M1]شاخ گلش قامت شوخان شنگ
[M2]غنچه او خون شده دلهای تنگ
[B][M1]بلبل آن طبع سخن پروران
[M2]در چمن نطق زبان آوران
[B][M1]این همه آثار که نادر نماست
[M2]بر صفت هستی قادر گواست
[B][M1]رو به تو آریم که قادر تویی
[M2]نظم کن سلک نوادر تویی
[B][M1]باغ نشان گر ندهد زیب باغ
[M2]باغ شود بر دل نظاره داغ
[B][M1]ور دهدش جلوه به هر زیوری
[M2]هر ورقی باشد ازان دفتری
[B][M1]ثبت در او قاعده هستیش
[M2]در هنر خویش سبک دستیش
[B][M1]رنگرز باغ تویی باغ ما
[M2]کارگه صنعت صباغ ما
[B][M1]همچو گلیم از تو شده سرخ روی
[M2]رنگرزی های تو را شرح گوی
[B][M1]تیغ زبان آخته چون سوسنیم
[M2]تیغ شناسایی تو می زنیم
[B][M1]بودی و این باغ دل افروز نی
[M2]باشی و میدان شب و روز نی
[B][M1]بحر بقایی تو و باقی سراب
[M2]منک المبداء و الیک المآب
[A]
[B][M1]ای علم هستی ما با تو پست
[M2]نیست به خود هست به تو هر چه هست
[B][M1]ذات تو هم هستی و هم هست کن
[M2]هست کن عالم نوی و کهن
[B][M1]هست تویی هستی مطلق تویی
[M2]هست که هستی بود الحق تویی
[B][M1]هر چه نه هستی به سرای مجاز
[M2]باشدش البته به هستی نیاز
[B][M1]آنچه نه محتاج به کس هستی است
[M2]بر همه کس زانش زبردستی است
[B][M1]نام و نشانت نه و دامن کشان
[M2]می گذری بر همه نام و نشان
[B][M1]پست و بلند از کرمت بهره مند
[M2]با تو یکی نسبت پست و بلند
[B][M1]با همه چون جان به تن آمیزناک
[M2]پاک ز آلایش ناپاک و پاک
[B][M1]چشم مشبه ز جمال تو کور
[M2]عقل منزه ز کمال تو دور
[B][M1]ناقه تنزیه چو تنها فتاد
[M2]پای ز معموره به صحرا نهاد
[B][M1]حادی تشبیه چو محمل براند
[M2]رفت به معموره و در گل بماند
[B][M1]ای ز تو معموره و صحرا همه
[M2]بود تو هم بی همه هم با همه
[B][M1]در تو نیند این دو صفت جز به هم
[M2]چون ننمایند تجاوز به هم
[B][M1]هست ز تنزیه تو تشبیه تو
[M2]نیست جز این غایت تنزیه تو
[B][M1]نور بسیطی و غباریت نی
[M2]بحر محیطی و کناریت نی
[B][M1]نیست کناریت ولی صد هزار
[M2]گوهرت از موج فتد بر کنار
[B][M1]موج تو بود آن که شدی جلوه گر
[M2]در خود و بر خود به هزاران صور
[B][M1]در تتق ذات تو هر سر که بود
[M2]روی در آیینه علمت نمود
[B][M1]صورتشان عکس نما شد ز ذات
[M2]ذات ز تکرار صور شد ذوات
[B][M1]انجمن جمع همه عالم است
[M2]رونق آن انجمن از آدم است
[B][M1]با تو خود آدم که و عالم کدام
[M2]نیست ز غیر تو نشان غیر نام
[B][M1]گر چه نمایند بسی غیر تو
[M2]نیست درین عرصه کسی غیر تو
[B][M1]کیست به پیدایی تو در جهان
[M2]مانده ز پیدایی خویشی نهان
[B][M1]تو همه جا حاضر و من جا به جای
[M2]می زنم اندر طبلت دست و پای
[B][M1]چون فتم از پای مرا دستگیر
[M2]انت نصیری و الیک المصیر
[A]
[B][M1]ای ز وجود تو نمود همه
[M2]جود تو سرمایه بود همه
[B][M1]مبدع نوی و کهن ما تویی
[M2]هست کن و نیست کن ما تویی
[B][M1]کارگرانند درین کارگاه
[M2]ز آتش لا سوخته در لااله
[B][M1]نیست ز لا مخلصی الا تو را
[M2]حکم تبارک و تعالی تو را
[B][M1]فیض نوالت چو پیاپی رسد
[M2]کس به شناسایی آن کی رسد
[B][M1]در خم این دایره هزل و جد
[M2]ضد متبین نشود جز به ضد
[B][M1]از عدم انوار قدم بازگیر
[M2]از رقم لوح قلم بازگیر
[B][M1]سبحه بکش از کف روحانیان
[M2]رخنه فکن در صف نورانیان
[B][M1]از سر کرسی بفکن عرش را
[M2]خوان پی کرسی نهیش فرش را
[B][M1]پایه کرسی به زمین بر فرو
[M2]گرد مذلت بنشین گو بر او
[B][M1]زلزله در گنبد اخضر فکن
[M2]یک دو سه قاروره به هم در شکن
[B][M1]منطقه بگشا ز میان فلک
[M2]تیر بیفکن ز کمان فلک
[B][M1]بازگشا عقد ثریا ز هم
[M2]ساز جدا پیکر جوزا ز هم
[B][M1]گاو چرا خورده این مرغزار
[M2]شیر جهان خوار فنا را سپار
[B][M1]قطع کن از داس اجل خوشه اش
[M2]ساز پی راه فنا توشه اش
[B][M1]باغ عناصر که زمینش خوش است
[M2]آب گوارنده هوا دلکش است
[B][M1]هست گلی رسته در او آتشین
[M2]غنچه آن گلشن چرخ برین
[B][M1]یار بر این باغ ز انجم تگرگ
[M2]در هم و بر هم شکنش شاخ و برگ
[B][M1]خاصترین میوه آن کادمیست
[M2]لذتش از چاشنی محرمیست
[B][M1]پخته و خامش همه بر خاک ریز
[M2]بر سرش از باد اجل خاک بیز
[B][M1]تا همه دانند که صانع تویی
[M2]مبدع این جمله بدایع تویی
[B][M1]هستی و پایندگی از توست و بس
[M2]مردگی و زندگی از توست و بس
[B][M1]جز تو کسی نیست به ملک قدم
[M2]کز لمن الملک فرازد علم
[B][M1]جامی اگر نیست ز بخت نژند
[M2]چون علم خسرویش سربلند
[B][M1]از علم فقر بلندیش ده
[M2]زیر علم سایه پسندیش ده
[A]
[B][M1]ای ز کرم چاره گر کارها
[M2]مرهم راحت نه آزارها
[B][M1]روشنی دیده بینندگان
[M2]پردگی پرده نشینندگان
[B][M1]عقده گشاینده هر مشکلی
[M2]قبله نماینده هر مقبلی
[B][M1]توشه نه گوشه نشینان پاک
[M2]خوشه ده دانه فشانان خاک
[B][M1]بازوی تأیید هنرپیشگان
[M2]قبله توحید یک اندیشگان
[B][M1]شانه زن زلف عروس بهار
[M2]مرسله بند گلوی شاخسار
[B][M1]از نم لطفی که هوا ریخته
[M2]عقد در از گوش گل آویخته
[B][M1]در دل محرم ز جمالت چراغ
[M2]سیه محروم ز تو داغ داغ
[B][M1]طاعت تو نغزترین پیشه ای
[M2]فکرت تو مغز هر اندیشه ای
[B][M1]پای طلب راه گذار از تو یافت
[M2]دست توان قوت کار از تو یافت
[B][M1]بلکه تویی کارگر راستین
[M2]دست همه دست تو را آستین
[B][M1]تا نکنی تو نتوانیم ما
[M2]گر ندهی تو چه ستانیم ما
[B][M1]نیست درین کارگاه گیر و دار
[M2]جز تو کسی کاید ازو هیچ کار
[B][M1]روی عبادت به تو آریم و بس
[M2]چشم عنایت ز تو داریم و بس
[B][M1]در کف ما مشعل توفیق نه
[M2]ره به نهانخانه تحقیق ده
[B][M1]اهل دل از نظم چو محفل نهند
[M2]باده راز از قدح دل دهند
[B][M1]رشحی ازان باده به جامی رسان
[M2]رونق نظمش به نظامی رسان
[B][M1]پست چو خاکست بریز از نوش
[M2]جرعه ای از بزمگه خسروش
[B][M1]قافیه آنجا که نظامی نواست
[M2]بر گذر قافیه جامی سزاست
[B][M1]بر سر خسرو که بلند افسر است
[M2]از کف درویش گلی در خور است
[B][M1]این نفس از همت دون من است
[M2]وین هوس از طبع زبون من است
[B][M1]ورنه از آنجا که کرم های توست
[M2]کی بودم رشته امید سست
[B][M1]صد چو نظامی و چو خسرو هزار
[M2]شایدم از جام سخن جرعه خوار
[B][M1]بر همه در شعر بلندیم بخش
[M2]مرتبه شرع پسندیم بخش
[B][M1]پایه نظمم ز همه بگذران
[M2]خاصه به نعت سر پیغمبران
[A]
[B][M1]اختر برج شرف کاینات
[M2]گوهر درج صدف کاینات
[B][M1]جنبش اول ز محیط قدم
[M2]سلسله جنبان وجود از عدم
[B][M1]کلک عنایت چو رقم ساز کرد
[M2]از همه پیش این رقم آغاز کرد
[B][M1]مطلع دیباچه این ابجد است
[M2]پیشترین حرف که در احمد است
[B][M1]نقطه وحدت چو قد افراخته
[M2]از پی احمد الفی ساخته
[B][M1]کرده چو قطر آن الف مستقیم
[M2]دایره غیب هویت دو نیم
[B][M1]نیمی از آن قوس جهان قدم
[M2]قوس دگر ممکن رو در عدم
[B][M1]بر هدف انداخته از دست پاک
[M2]زین دو کمان تیر زهی شست پاک
[B][M1]صدرنشین اوست درین پیشگاه
[M2]کنت نبیا بود آن را گواه
[B][M1]بود ز رخ شمع نبوت فروز
[M2]آب ندیده گل آدم هنوز
[B][M1]رفعت ازو منبر افلاک را
[M2]رونق ازو خطبه لولاک را
[B][M1]جز پی آن شاه رسالت مآب
[M2]چرخ نزد خیمه زرین طناب
[B][M1]جز پی آن شمع هدایت پناه
[M2]ماه نشد قبه این بارگاه
[B][M1]تا نه فروغ از رخش اندوختند
[M2]مشعله مهر نیفروختند
[B][M1]تا نه نظر بر قدش انداختند
[M2]قایمه عرش نیفراختند
[B][M1]خنده او جان به جهان در دمید
[M2]منصب احیا به مسیحا رسید
[B][M1]برق وی از وادی موسی بجست
[M2]لمعه نور آمد از آنش به دست
[B][M1]قامت طوبی ز قدش سایه ایست
[M2]سدره ز کاخ شرفش پایه ایست
[B][M1]رشحه جام کرمش سلسبیل
[M2]مرغ هوای حرمش جبرئیل
[B][M1]نور مبین ناصیه پاک او
[M2]حبل متین حلقه فتراک او
[B][M1]تا زندش در خم فتراک دست
[M2]عرش برین بر سر کرسی نشست
[B][M1]او چه خور و صبح ویست آفتاب
[M2]صبح ز خورشید بود نور یاب
[B][M1]گر نه فروغی ز رخش تافتی
[M2]صبح وی این نور کجا یافتی
[B][M1]هست درین دایره رسمی درست
[M2]تابش مهر از پس و صبح از نخست
[B][M1]نورفشان اوست چه پیش و چه پس
[M2]منبع انوار همین اوست بس
[B][M1]جامی از آلایش خود دور باش
[M2]ذره صفت غرقه این نور باش
[A]
[B][M1]یک شبی از صبح دل افروزتر
[M2]وز شب و روز همه فیروزتر
[B][M1]طره او نافه دولت گشای
[M2]غره او نور سعادت فزای
[B][M1]بارقه لطف درافشان در او
[M2]ابر عنایت گهر افشان در او
[B][M1]خواجه که آمد دو جهان بنده اش
[M2]کرد مدد دولت پاینده اش
[B][M1]عشق رگ جانش کشیدن گرفت
[M2]دل پی جانانش طپیدن گرفت
[B][M1]بر مژه از اشک ره خواب زد
[M2]راه طلب از ز سرشک آب زد
[B][M1]چون نم آن ابر کرامت نثار
[M2]باز نشاند از ره مقصد غبار
[B][M1]قاصدی از کشور نورانیان
[M2]پاک ز آلایش ظلمانیان
[B][M1]آمد و آورد براقی چو برق
[M2]پیکری از نور قدم تا به فرق
[B][M1]اوج سپر همچو شهاب اشهبی
[M2]چرخ ممر همچو قمر کوکبی
[B][M1]رفتن او جستن تیر از کمان
[M2]جستن او حجت طی مکان
[B][M1]پیش نرفته نظر از گام او
[M2]بود به هم جنبش و آرام او
[B][M1]گفت که ای ساقی ابرار خیز
[M2]جرعه بر این گنبد دوار ریز
[B][M1]ساخته ای عرش برین فرش را
[M2]فرش قدم کن چو زمین عرش را
[B][M1]راهرو راسترو «ماغوی »
[M2]رهبر روشن نظر «ماطغی »
[B][M1]خلعت اسری به برانداخته
[M2]جامه شب رفتن ازان ساخته
[B][M1]پای درآورد به پشت براق
[M2]خواند بر آفاق که هذا فراق
[B][M1]تافت ز بیت الحرم او را لگام
[M2]زد به طواف حرم قدس گام
[B][M1]بود ازو گام نهادن همان
[M2]در حرم قدس ستادن همان
[B][M1]باز از آنجا کمر عزم جست
[M2]روی سفر کرد به قصر نخست
[B][M1]شد به در خانه ماه آفتاب
[M2]یافت به یک حلقه زدن فتح باب
[B][M1]رفت در آن خانه به صد عز و ناز
[M2]خانه نشینان به هزاران نیاز
[B][M1]سجده کنان بوسه به پایش زدند
[M2]طبل دعا کوس ثنایش زدند
[B][M1]کای به درت ملک و ملک ملتجی
[M2]جئت الینا و لنعم المجی
[B][M1]آمدی و آمدنت بس خوش است
[M2]دیدن روی تو عجب دلکش است
[B][M1]خاک رهت بر سر ما تاج باد
[M2]هر شب عمرت شب معراج باد
[B][M1]خانه به خانه به همین رسم و راه
[M2]سایه طوبی شدش آرامگاه
[B][M1]باز برافراخت از آنجا لوا
[M2]رو به سراپرده «ثم استوی »
[B][M1]همنفسش زد نفس «لو دنوت »
[M2]زو شرف همنفسی گشت فوت
[B][M1]پای ازان پایه فراتر نهاد
[M2]عرش به زیر قدمش سر نهاد
[B][M1]خرقه تن را ز تن جان فکند
[M2]بر کتفش خلعت احسان فکند
[B][M1]آن که ازین خرقه مجرد شده
[M2]جاذبه شوق یکی صد شده
[B][M1]خیمه برون زد ز حدود و جهات
[M2]پرده او شد تتق نور ذات
[B][M1]تیرگی هست ازو دور گشت
[M2]پردگی پرده آن نور گشت
[B][M1]کیست کزان پرده شود پرده ساز
[M2]زمزمه ای گوید ازان پرده باز
[B][M1]هست ز پرده بدر این گفت و گوی
[M2]به که شود مختصر این گفت و گوی
[B][M1]خواجه در آن پرده چو دید آنچه دید
[M2]وانچه نیاید به زبان هم شنید
[B][M1]یافت اجازت که ز اقلیم راز
[M2]راحله راند به حریم مجاز
[B][M1]کرد گذر بر صف افلاکیان
[M2]شد ز تواضع شرف خاکیان
[B][M1]آمد و بر ریگ حرم بسترش
[M2]گرم هنوز از تن جان پرورش
[B][M1]چون طلبیدند ازان گنج پاک
[M2]بهره خود خانه خرابان خاک
[B][M1]در دل هر خانه خرابی که خواست
[M2]ریخت نصیبی به نصابی که خواست
[B][M1]بود به یک لحظه در آن نیمه شب
[M2]آمدن و رفتن او ای عجب
[B][M1]بود بلی نور زمین و آسمان
[M2]در سفر نور نگنجد زمان
[B][M1]عالم ازان نور بود مستنیر
[M2]دست بزن جامی و دامانش گیر
[B][M1]بو که از آنجا به ضیایی رسی
[M2]راه بیابی و به جایی رسی
[A]
[B][M1]ای ز تو شق خرقه ماه منیر
[M2]پیش تو مهر آمده فرمان پذیر
[B][M1]قصر نبوت به تو چون شد بلند
[M2]کسر به مقصوره کسری فکند
[B][M1]چتر فرازنده فرقت سحاب
[M2]سایه نشین چتر تو را آفتاب
[B][M1]سایه ندیدت به زمین هیچ کس
[M2]نور بود سایه خورشید و بس
[B][M1]جانت ز آلایش تن پاک بود
[M2]سایه نینداخت بر این خاک تود
[B][M1]دیده تو هم ز پس و هم ز پیش
[M2]دیده چو چشم همه عالم ز پیش
[B][M1]روحی و غایب نه ز تو هیچ سوی
[M2]در نظرت هست یکی پشت و روی
[B][M1]شمعی و نور از تو رسد جمع را
[M2]پشتی و رویی نبود شمع را
[B][M1]سنگ سیه در کف تو سبحه سنج
[M2]دل سیهان را شده آن سبحه رنج
[B][M1]بحر کرم موج زن از مشت تو
[M2]مقسم آن فرجه انگشت تو
[B][M1]گرسنه و تشنه هزاران هزار
[M2]گشته ازان جرعه کش و لقمه خوار
[B][M1]نخل که بودش به زمین سخت پای
[M2]جست به فرموده امرت ز جای
[B][M1]کرد به هر سو که تو خواندی خرام
[M2]ساخت به هر جا که تو گفتی مقام
[B][M1]بر در غاری که گذار تو بود
[M2]وز طلب خصم حصار تو بود
[B][M1]پرده چرا بافت یکی جانور
[M2]بیضه برای چه نهاد آن دگر
[B][M1]تا نرسد زخمی از اهل خلاف
[M2]آمدت این بیضه گر آن درع باف
[B][M1]مایده کان نیم شبیت آمده
[M2]روزیی از خوان «ابیت » آمده
[B][M1]«یطعمنی » طعمه و «یسقینی » آب
[M2]اینت گوارنده طعام و شراب
[B][M1]چون لب تو لقمه ز بزغاله کرد
[M2]لقمه به زیر لب تو ناله کرد
[B][M1]گفت که آلوده به زهرم مخور
[M2]گر چه برد تلخی زهر این شکر
[B][M1]قبضه ریگی که فشاندی ز کف
[M2]شد بصر بی بصرانش هدف
[B][M1]سرمه صفت نور بصر را کفیل
[M2]بود که شد در نظر خصم میل
[B][M1]جامی عاجز که نواساز توست
[M2]بسته لب از نکته اعجاز توست
[B][M1]گر چه گهروار چو تیغ آمده ست
[M2]بلکه گهربار چو میغ آمده ست
[B][M1]خواست به نعتت گهری تابناک
[M2]ریخت ز رویش خوی خجلت به خاک
[A]
[B][M1]ای به سرا پرده یثرب به خواب
[M2]خیز که شد مشرق و مغرب خراب
[B][M1]رفته ز دستیم برون کن ز برد
[M2]دستی و بنمای یکی دستبرد
[B][M1]توبه ده از سرکشی ایام را
[M2]باز خر از ناخوشی اسلام را
[B][M1]مهد مسیح از فلک آور به زیر
[M2]رایت مهدی به فلک زن دلیر
[B][M1]کاله دجال بنه بر خرش
[M2]رو به بیابان عدم ده سرش
[B][M1]افسر ملک از سر دونان بکش
[M2]دامن دولت ز زبونان بکش
[B][M1]باز پسان را فکن از پیشگاه
[M2]داد ستم کش ز ستم کیش خواه
[B][M1]خامه مفتی که چو انگشت آز
[M2]شد ز پی لقمه ربایی دراز
[B][M1]دست سیاست بکش و بشکنش
[M2]همچو نی اندر بن ناخن زنش
[B][M1]واعظ پر گو که به پستیست بند
[M2]پایه خود کرده ز منبر بلند
[B][M1]چون نه بزرگ است ز شرعش سخن
[M2]منبر او بر سر او خرد کن
[B][M1]صومعه را قاعده تازه نه
[M2]رخت خرابات به دروازه نه
[B][M1]بدعتیان را ره سنت نمای
[M2]عزلتیان را در عزت گشای
[B][M1]خرقه تزویر به صد پاره کن
[M2]جان مزور ز تن آواره کن
[B][M1]شعله فکن خرمن ابلیس را
[M2]مهره شکن سبحه تلبیس را
[B][M1]گنج تو در خاک نهان دیر ماند
[M2]نور تو غایب ز جهان دیر ماند
[B][M1]پرتو روی تو که هست آفتاب
[M2]بود ازو کشور دین نور یاب
[B][M1]برق فراقت چو جهانسوز شد
[M2]مشعل یارانت شب افروز شد
[B][M1]مشعلشان چرخ چو بی نور کرد
[M2]صبح هدی را شب دیجور کرد
[B][M1]ظلمت بدعت همه عالم گرفت
[M2]بلکه جهان جامه ماتم گرفت
[B][M1]کاش فتد ز اوج عروجت رجوع
[M2]باز کند نور جمالت طلوع
[B][M1]دیده عالم به تو روشن شود
[M2]گلخن گیتی ز تو گلشن شود
[B][M1]دولتیان از تو علم برکشند
[M2]ظلمتیان رو به عدم در کشند
[B][M1]جامی از آنجا که هوادار توست
[M2]روی تو نادیده گرفتار توست
[B][M1]گر لب جانبخش تو فرمان دهد
[M2]بر قدمت سر نهد و جان دهد
[A]
[B][M1]ای عربی نسبت امی لقب
[M2]بنده تو هم عجم و هم عرب
[B][M1]رشک خوری تافته از اوج ناز
[M2]مغرب تو یثرب و مشرق حجاز
[B][M1]گرد سرت ابطحی و یثربی
[M2]خاک درت مشرقی و مغربی
[B][M1]تیغ عرب زن که فصاحت تو راست
[M2]صید عجم کن که ملاحت تو راست
[B][M1]گر به قلم غالیه سا نیستی
[M2]یا به خط انگشت نما نیستی
[B][M1]صبح تو گو دود چراغی مدار
[M2]باغ تو گو پای کلاغی مدار
[B][M1]چون ز تو خوانند و نویسند هم
[M2]گر تو نخوانی ننویسی چه غم
[B][M1]از تو سیه راست سفیدی امید
[M2]به که سیاهی ننهی بر سفید
[B][M1]خواندنت این بس که سخن رانده ای
[M2]دور روان را به خدا خوانده ای
[B][M1]گوش جهان گاه خدا خوانیت
[M2]درج گهر شد ز سخنرانیت
[B][M1]گر شبهی ماند ازین درج دور
[M2]یا شرری ندهد ازین برج نور
[B][M1]زان نسزد تهمتی این درج را
[M2]زان نرسد ظلمتی این برج را
[B][M1]لعل لبت چون شکر افشان کند
[M2]کشور جان را شکرستان کند
[B][M1]طوطی طبعم که ثناخوان توست
[M2]در هوس یک شکر افشان توست
[B][M1]خار جفا ریخت به راهم گناه
[M2]لب بگشا عذر گناهم بخواه
[B][M1]تا که کنم تازه ثناخواییی
[M2]ای شکرستان شکر افشانیی
[B][M1]تا فتد این بار ز گردن مرا
[M2]بوی رهایی رسد از من مرا
[B][M1]رسته ز خود بوسه به خاکت دهم
[M2]رو به در روضه پاکت نهم
[B][M1]خاطر گویا و زبانی خموش
[M2]از دل پر جوش برآرم خروش
[B][M1]گویمت ای خواجه فقیریم بین
[M2]عجز و نگونساری و پیریم بین
[B][M1]شد الفم لام ز غم های ژرف
[M2]گوش کن از حال من این یک دو حرف
[B][M1]آمده ام با همه آلایشی
[M2]منتظر بخشش و بخشایشی
[B][M1]دایره کش کردم از انگشت دست
[M2]تا نهدم دور فلک پشت دست
[B][M1]گرددم آن دایره حصن امان
[M2]از خطر چرخ و خطای زمان
[B][M1]از همه آفات نشینم سلیم
[M2]بر در بار تو چو جامی مقیم
[A]
[B][M1]در خم این دایره نقش بند
[M2]چند شوی بند به هر نقش چند
[B][M1]نقش رها کن سوی بی نقش رو
[M2]دیده به هر نقش چه داری گرو
[B][M1]نقش چو پرده ست و تو ز افسردگی
[M2]مایل پرده شد از پردگی
[B][M1]برفکن از پردگی این پرده را
[M2]گرم کن از وی دل افسرده را
[B][M1]رستن ازین پرده که بر جان توست
[M2]بی مدد پیر نه امکان توست
[B][M1]وان گهر پاک نه هر جا بود
[M2]معدن آن خاک بخارا بود
[B][M1]سکه که در یثرب و بطحا زدند
[M2]نوبت آخر به بخارا زدند
[B][M1]از خط آن سکه نشد بهره مند
[M2]جز دل بی نقش شه نقشبند
[B][M1]خواجه بسته ز سر بندگی
[M2]در صف صفوت کمر بندگی
[B][M1]تاج بها بر سر دین او نهاد
[M2]قفل هوا از در دین او گشاد
[B][M1]قطب یقین نقطه توحید او
[M2]خلعت دین خرقه تجرید او
[B][M1]سر فنا را کس ازو به نگفت
[M2]در بقا را کس ازو به نسفت
[B][M1]اول او آخر هر منتهی
[M2]زآخر او جیب تمنا تهی
[B][M1]سایه او را قدم فرش سای
[M2]پایه او را به سر عرش پای
[B][M1]صورت او راست به میزان شرع
[M2]جان وی و زندگی از جان شرع
[B][M1]حق طلبان را به نظرهای خاص
[M2]داده ز اندیشه باطل خلاص
[B][M1]هر که بدان گنج عنایت رسید
[M2]رخت بدایت به نهایت کشید
[B][M1]راهنمای سفر اندر وطن
[M2]خلوتی دایره انجمن
[B][M1]کم زده بی همدمی هوش دم
[M2]در نگذشته نظرش از قدم
[B][M1]بس که ز خود کرده به سرعت سفر
[M2]باز نمانده قدمش از نظر
[B][M1]وقت توجه شده خم چون کمان
[M2]از چله خلوتیان بر کران
[B][M1]بین که چه سان کرده دو صد قافله
[M2]صید کمانی و کمان بی چله
[B][M1]چون ز نشان ها به عیان آمده
[M2]محو نشانهاش نشان آمده
[B][M1]یافته در طی مقامات خویش
[M2]بی صفتی را صفت ذات خویش
[B][M1]سلسله نسبت پیران او
[M2]عروه وثقای اسیران او
[B][M1]افکند آوازه آن سلسله
[M2]در صف شیران جهان زلزله
[B][M1]سفله که نامش به حقارت برد
[M2]نام خود از لوح بصارت برد
[B][M1]دیده خفاش بود روز کور
[M2]ور نه ز خورشید نبودی نفور
[B][M1]طایر روحش که ازین کهنه دام
[M2]سدره نشیمن شد و طوبی مقام
[B][M1]باد به فرخنده مقر مستقر
[M2]عند ملیک صمد مقتدر
[A]
[B][M1]زد به جهان نوبت شاهنشهی
[M2]کوکبه فقر عبیداللهی
[B][M1]آن که ز حریت فقر آگه است
[M2]خواجه احرار عبیدالله است
[B][M1]روی زمین کش نه سر و نی بن است
[M2]در نظرش چون روی یک ناخن است
[B][M1]یک روی ناخن که به دست آمدش
[M2]کی به ره فقر شکست آمدش
[B][M1]لجه بحر احدیت دلش
[M2]صورت کثرت صدف ساحلش
[B][M1]باشد از آن لجه ناقعر یاب
[M2]قبه نه توی فلک یک حباب
[B][M1]داده چو نم کلک گهر ریز را
[M2]شست ستمنامه چنگیز را
[B][M1]خامه او کرده ز نسخ رقاع
[M2]محو خط نامه ظلم از بقاع
[B][M1]رقعه او نور ده هر سواد
[M2]بقعه او ثانی خیرالبلاد
[B][M1]تاجوران حلقه به گوش درش
[M2]یافته فر از رخ فرخ فرش
[B][M1]از لب شیرین چو شکر ریخته
[M2]قوت روان با شکر آمیخته
[B][M1]گشته ملایک مگس خوان او
[M2]راتبه خوار از شکرستان او
[B][M1]حلقه اصحاب که گرد ویند
[M2]بهره ور از وارد ورد ویند
[B][M1]دایره جمع هر امنیت است
[M2]مرکز آن نقطه جمعیت است
[B][M1]هست به آن کعبه صدق و صواب
[M2]نسبتشان سلسله زر ناب
[B][M1]تا ابد آن سلسله نگسسته باد
[M2]گردن ایام بدان بسته باد
[A]
[B][M1]پیشترین نفحه باغ سخن
[M2]هست نسیم چمن آرای کن
[B][M1]صبحدم آن نفحه چو برخاسته ست
[M2]خشک و تر این چمن آراسته ست
[B][M1]زان نفس اول قلم سرزده
[M2]سر ز نیستان عدم بر زده
[B][M1]گر چه قلم داد سخن داده است
[M2]بی سخن او هم ز سخن زاده است
[B][M1]چون ز سخن زاد سخن در گرفت
[M2]پرده ازین راز سخن برگرفت
[B][M1]هست سخن پرده کش رازها
[M2]زنده کن مرده آوازها
[B][M1]نغمه خنیاگر دستانسرای
[M2]مرده بود بی سخن جان فزای
[B][M1]چون به سخن یار شود ساز او
[M2]جان به حریفان دهد آواز او
[B][M1]هر که نفس را کند اثبات جان
[M2]جز سخن خوش نبود جان آن
[B][M1]هست نفس قالب و جانش سخن
[M2]این نفس از زنده دلان گوش کن
[B][M1]گر چه سخن هست گرههای باد
[M2]در گرهش بین گهر صد گشاد
[B][M1]هر گره از وی گهری بلکه به
[M2]بسته در آن گوهر دیگر گره
[B][M1]حرفی اگر زیر شود یا زبر
[M2]نیست گره پیش خرد جز گهر
[B][M1]نیست سخن بسته این صوت و حرف
[M2]مرغ سخن راست نوایی شگرف
[B][M1]هر چه فتد سری ازان در دلت
[M2]معنی نو گردد ازان حاصلت
[B][M1]پیش سخندان سخن است آن همه
[M2]جان سخن را چو تن است آن همه
[B][M1]لاجرم آنان که ز کار آگهند
[M2]گفته جهان را کلمات اللهند
[B][M1]زانکه به آن منهی غیب از درون
[M2]می دهد اسرار نهانی برون
[B][M1]مطرب خوش لهجه به آن در نواست
[M2]گنبد فیروزه ازان پر صداست
[B][M1]خیز و به گلزار درون آ یکی
[M2]نرگس بینا بگشا اندکی
[B][M1]از پی گوشی که کند فهم راز
[M2]بین دهن گل چو لب غنچه باز
[B][M1]سوسن آزاد و زبان در زبان
[M2]مرغ سحر خیز و فغان در فغان
[B][M1]کاشف اسرار و معانی همه
[M2]عرضه ده گنج نهانی همه
[B][M1]این همه خود هست ولی ز آدمی
[M2]کس نزده پیش در محرمی
[B][M1]کشف حقایق به زبان وی است
[M2]حل دقایق ز بیان وی است
[B][M1]چنگ سخن گر چه بسی ساز یافت
[M2]از دم او نغمه اعجاز یافت
[B][M1]زر سخن را چو نمودم عیار
[M2]از سخن زر چه کشم بار عار
[B][M1]چون فلک ار زانکه ترازو نهی
[M2]زر مه و مهر به یک سو نهی
[B][M1]پله دیگر صدف در کنی
[M2]وز سخن همچو درش پر کنی
[B][M1]زر سبک پایه شود چرخ سای
[M2]در گرانمایه نجنبد ز جای
[B][M1]جامی اگر هست تو را گوهری
[M2]پای شد آمد بکش از هر دری
[B][M1]بر زر هر سفله منه چشم آز
[M2]همچو صدف با گهر خود بساز
[A]
[B][M1]ای پر از آوازه کوس سخن
[M2]شاهد جانهاست عروس سخن
[B][M1]طرفه عروسی که ز زیور تهی
[M2]آید ازو دلبری و دل رهی
[B][M1]چون که به زیور شود آراسته
[M2]طعنه زند بر مه ناکاسته
[B][M1]چون گهر نظم حمایل کند
[M2]غارت صد قافله دل کند
[B][M1]چون کند از قافیه خلخال پای
[M2]پای خردمند بلغزد ز جای
[B][M1]چون ز دو مصراع کند ابروان
[M2]رخنه شود قبله پیر و جوان
[B][M1]معنی رنگین چو کشد غازه اش
[M2]باغ شود دل ز گل تازه اش
[B][M1]من که ز هر شاهد و می زاهدم
[M2]عمر تلف کرده این شاهدم
[B][M1]عقد حمایل که به بر جلوه داد
[M2]عقده صبر از رگ جانم گشاد
[B][M1]دل که گرانمایه ز اقبال اوست
[M2]طوق کش حلقه خلخال اوست
[B][M1]ابروی او گر چه نه پیوسته است
[M2]راه خلاصی به رخم بسته است
[B][M1]ماشطه کآرایشش آغاز کرد
[M2]غازه ز خون جگرم ساز کرد
[B][M1]روز و شب آواره کوی ویم
[M2]شام و سحر در تک و پوی ویم
[B][M1]شب که مرا دل سوی او رهبر است
[M2]کرسیم از زانوی و پای از سر است
[B][M1]از مدد همت والای خویش
[M2]بر سر کرسی چو نهم پای خویش
[B][M1]باز کشم پای ز دامان فرش
[M2]سر بدر آرم ز گریبان عرش
[B][M1]جامه جسم از تن جان برکشم
[M2]خامه نسیان به جهان در کشم
[B][M1]بلکه ز جان نیز مجرد شوم
[M2]جرعه کش باده سرمد شوم
[B][M1]باده ز جام جبروتم دهند
[M2]نقل ز خوان ملکوتم نهند
[B][M1]ساقی سلسال دهم سلسبیل
[M2]مطربم آواز پر جبرئیل
[B][M1]ساقی و مطرب به هم آمیخته
[M2]نقل معانی همه جا ریخته
[B][M1]بهره چو برگیرم ازان بزمگاه
[M2]از پی رجعت کنم آهنگ راه
[B][M1]هر چه دهد دستم ازان خوان پاک
[M2]زله کنم بهر حریفان خاک
[B][M1]بر طبق نظم به دست ادب
[M2]بر نمطی دلکش و طرزی عجب
[B][M1]پرده ز تشبیه مجازش کنم
[M2]تحفه هر محفل رازش کنم
[B][M1]جامی اگر اهل دلی گوش کن
[M2]سامعه را بدرقه هوش کن
[B][M1]هوش بدین تحفه غیبی سپار
[M2]تا خردت نام نهد هوشیار
[A]
[B][M1]قافیه سنجان چو در دل زنند
[M2]در به رخ تیره دلان گل زنند
[B][M1]روی چو در قافیه سنجی کنند
[M2]پشت بر این دیر سپنجی کنند
[B][M1]تن بگذارند و همه جان شوند
[M2]کوه ببرند و سوی کان شوند
[B][M1]جان کنی و کان کنی آیینشان
[M2]صیرفی چرخ گهر چینشان
[B][M1]ای که درین کان جگری خورده ای
[M2]گوهر رنگین به کف آورده ای
[B][M1]گوهر این کان همه یکرنگ نیست
[M2]لؤلؤ عمان همه همسنگ نیست
[B][M1]گوهر و لعل از دل کان می طلب
[M2]هر چه بیابی به ازان می طلب
[B][M1]هر که به خس کرد قناعت خسیست
[M2]به طلبی کن که به از به بسیست
[B][M1]ناشده از خوی بدت دل تهی
[M2]کی رسد از نظم تو بوی بهی
[B][M1]هر چه به دل هست ز پاک و پلید
[M2]در سخن آید اثر آن پلید
[B][M1]جیفه چو بندد دهن جوی تنگ
[M2]آب روان گیرد ازو بوی و رنگ
[B][M1]چون گره نافه گشاید نسیم
[M2]غالیه بو گردد و عنبر شمیم
[B][M1]نظم که نسبت به گهر باشدش
[M2]به ز گهر باشد اگر باشدش
[B][M1]لفظ جهان گشته و معنی غریب
[M2]لیک نه بیگانه ز فهم لبیب
[B][M1]قافیه کم یاب چو دیبای چین
[M2]وزن سبک سنگ چو ماه معین
[B][M1]نی رقم کلک تکلف بر او
[M2]نی کلف داغ تصلف بر او
[B][M1]یافته از صنعت و دقت جمال
[M2]لیک نه بیرون ز حد اعتدال
[B][M1]شاهد پرورده به صد عز و ناز
[M2]بیش به مشاطه ندارد نیاز
[B][M1]بر رخش از غالیه مشک سای
[M2]خوب بود خال ولی یک دو جای
[B][M1]خال که از قاعده افزون فتد
[M2]بر رخ معشوق نه موزون فتد
[B][M1]حال جمالش به تباهی کشد
[M2]روی سفیدش به سیاهی کشد
[B][M1]این همه گفتیم ولی زین شمار
[M2]چاشنی عشق بود اصل کار
[B][M1]عشق که رقص فلک از نور اوست
[M2]خوان سخن را نمک از شور اوست
[B][M1]جامی اگر در سرت این شور نیست
[M2]خوان سخن گر ننهی دور نیست
[B][M1]مرد کرم پیشه کجا خوان نهد
[M2]تا نه ز آغاز نمکدان نهد
[A]
[B][M1]گلبن جان را که به گل کاشتند
[M2]آرزوی غنچه دل داشتند
[B][M1]چون ز گل آن گلبن تر سر کشید
[M2]غنچه نو رسته دل بردمید
[B][M1]درج در آن غنچه چو اوراق گل
[M2]هر چه در آفاق چه جزء و چه کل
[B][M1]حسن بیان آیت تفضیل او
[M2]کون و مکان دفتر تفصیل او
[B][M1]چرخ فلک وانچه بود در خمش
[M2]وانچه خرد نام نهد عالمش
[B][M1]در سعت دایره دل گم است
[M2]آن همه چون قطره و دل قلزم است
[B][M1]آنکه خدای همه گنجد در او
[M2]این همه پیداست چه سنجد در او
[B][M1]اینکه پس پرده تن پردگیست
[M2]دستخوش زندگی و مردگیست
[B][M1]مظهر اسرار دل آمد نه دل
[M2]مطرح انوار دل آمد نه دل
[B][M1]دل اگر این مهره بود کز گل است
[M2]فرق بدین مهره ز خر مشکل است
[B][M1]لاف خردمندی ازین مهره چند
[M2]خر هم ازین مهره بود بهره مند
[B][M1]هر که بر این مهره چو خر دل نهاد
[M2]در گرانمایه به خر مهره داد
[B][M1]تا نکنی روی به دریا دلی
[M2]نبودت از گوهر دل حاصلی
[B][M1]تا نزنی خیمه به پهلوی پیر
[M2]همچو دل از دل نشوی بهره گیر
[B][M1]هست دلت بیضه و مرغ نکو
[M2]بی اثر جنبش و پرش در او
[B][M1]تا که به جنبش رسد آنگه پرش
[M2]زیر پر پیر دهش پرورش
[B][M1]پیر که باشد شه کون و مکان
[M2]خواجه داد و ستد کن فکان
[B][M1]تخت نشانی ز سرافکندگی
[M2]تاج سرش خاک در بندگی
[B][M1]تن شده چون موی ز بیم و امید
[M2]مو شده از ظلمت هستی سفید
[B][M1]چون مه نو لیک به جهد تمام
[M2]پشت دو تا کرده به خدمت قیام
[B][M1]جیب دلش مشرق انوار غیب
[M2]نور به کف کرده چو موسی ز جیب
[B][M1]زندگی دل چو مسیح از دمش
[M2]سبزی جان چون خضر از مقدمش
[B][M1]طلعت او نور سعادت فشان
[M2]خلعت او دامن دامن کشان
[B][M1]علم یقین برده به چرخش علم
[M2]کشت وی از عین یقین دیده نم
[B][M1]سینه پاکیزه اش از کبر و کین
[M2]حقه پر گوهر حق الیقین
[B][M1]صحبتش اکسیر مس هر وجود
[M2]همتش ایثار کن بحر جود
[B][M1]جامی اگر نقد یقین بایدت
[M2]جدی و جهدی به ازین بایدت
[B][M1]پا بکش از هر چه بود زان گزیر
[M2]دامن اقبال چنین پیر گیر
[A]
[B][M1]دوش که چون نور یقین در گمان
[M2]روز شد اندر تتق شب نهان
[B][M1]پرده شب روی زمین را نهفت
[M2]ظلمت شک نور یقین را نهفت
[B][M1]برق هدایت ز سحاب کرم
[M2]شعله برافراخت علم بر علم
[B][M1]چشم گشادند به هم روشنان
[M2]ظلمتیان را همه چشمک زنان
[B][M1]کامشب از آنجا که طلبگاری است
[M2]نی شب خفتن شب بیداری است
[B][M1]چشم من از چشمک شان باز شد
[M2]دولت بیداریم آغاز شد
[B][M1]روشنیی در دل تنگم فتاد
[M2]تیرگی غفلتم آمد به یاد
[B][M1]آه تلهف ز دلم تاب زد
[M2]اشک تأسف به گلم آب زد
[B][M1]سر ز گریبان وفا بر زدم
[M2]دست به دامان دعا در زدم
[B][M1]بهر دعا از گره مشت من
[M2]بند گشا گشت هر انگشت من
[B][M1]دست طلب بر فلک افراختم
[M2]تیر دعا بر هدف انداختم
[B][M1]گفتم کای قبله آزادگان
[M2]راهنمای ز ره افتادگان
[B][M1]صنع تو اکسیری هر جا مسی
[M2]فضل تو سرمایه هر مفلسی
[B][M1]همت دون رونق دینم ببرد
[M2]ظلمت شک نور یقینم ببرد
[B][M1]پیش رهم رهبر دینی فرست
[M2]بهر شبم شمع یقینی فرست
[B][M1]لب ز دعا سیر نگشته هنوز
[M2]وقت تضرع نگذشته هنوز
[B][M1]ناگهم از دور چراغی نمود
[M2]در دل من نور فراغی فزود
[B][M1]پیشتر آمد علم نور گشت
[M2]زنگ زدای شب دیجور گشت
[B][M1]چون علم نور گریبان شکافت
[M2]طلعت خضرش ز گریبان بتافت
[B][M1]خضر چه گویم که چو خضرش هزار
[M2]بود ز سرچشمه دل جرعه خوار
[B][M1]آب خضر آتش سوداش داشت
[M2]زندگی از باد مسیحاش داشت
[B][M1]چشم من القصه چو بر وی فتاد
[M2]شعله درین خشک شده نی فتاد
[B][M1]نور یقینم ز درون برفروخت
[M2]خار و خس وهم و گمان را بسوخت
[B][M1]زود بجستم چو مصلی ز جای
[M2]همچو مصلاش فتادم به پای
[B][M1]روی چو نعلیم به پا سودمش
[M2]پای ز بس بوسه بفرسودمش
[B][M1]دست کرم کرد به فرقم دراز
[M2]کای سر تو خاک به راه نیاز
[B][M1]روی به من کن که حبیب توام
[M2]نبض به من ده که طبیب توام
[B][M1]ره که بدین مرحله ام داده اند
[M2]خاص برای تو فرستاده اند
[B][M1]باز نما علت بیماریت
[M2]شرح ده اسباب گرفتاریت
[B][M1]گفتمش ای خضر مسیحا نفس
[M2]خضر و مسیحا تویی امروز و بس
[B][M1]از قدمت سبزه عیشم دمید
[M2]وز نفست ذوق حیاتم رسید
[B][M1]عین شفا شد ز تو بیماریم
[M2]به ز صد اطلاق گرفتاریم
[B][M1]صحت من دولت دیدار توست
[M2]شربت من لذت گفتار توست
[B][M1]روی تو شد حجت ایمان من
[M2]نور یقین زد علم از جان من
[B][M1]آنچه رسید از تو به جان سقیم
[M2]باشد ازان حجت و برهان عقیم
[B][M1]وانچه شدم از تو به آن ره شناس
[M2]منتج آن نیست دلیل و قیاس
[B][M1]بر من ازین پس غم و باری نماند
[M2]بر رخ مقصود غباری نماند
[B][M1]لیک ازین بیم ز پا اوفتم
[M2]کز تو مبادا که جدا اوفتم
[B][M1]اختر بختم متواری شود
[M2]صبح یقینم شب تاری شود
[B][M1]گفتم که جامی مشو اندیشه ناک
[M2]چون شدت آیینه اندیشه پاک
[B][M1]باش همیشه ز ره دل به من
[M2]آینه ات دار مقابل به من
[B][M1]تا ز فروغی که ز من بر تو تافت
[M2]دانش تو دید شود دید یافت
[B][M1]یافت تو را از تو رهاند تمام
[M2]جمله یکی یابی و بس والسلام
[A]
[B][M1]صبح که بر حاشیه این چمن
[M2]زد علم نور فشان نسترن
[B][M1]ریخت ازین گلشن فیروزه فام
[M2]شاخ شکوفه ورق سیم خام
[B][M1]باد سحر خیز گل افشان رسید
[M2]رخت سلوکم به گلستان کشید
[B][M1]جلوه گهی یافتم آراسته
[M2]سوی به سو جلوه گران خاسته
[B][M1]بلکه یکی صومعه و بسته صف
[M2]اهل صفا گرد وی از هر طرف
[B][M1]سبزه مصلا ز گیا ساخته
[M2]گرد به گرد چمن انداخته
[B][M1]سبز لباسان به خشوع تمام
[M2]کرده به بالای مصلا قیام
[B][M1]مرغ چمن زمزمه ساز همه
[M2]کرده ادا ورد نماز همه
[B][M1]جسته چنار اشرف اوقات را
[M2]دست برآورده مناجات را
[B][M1]او به مناجات چو تلقین شده
[M2]بیشتر یاسمین آمین شده
[B][M1]گل که به تجرید بود رهنمون
[M2]نقد خود آورده ز خرقه برون
[B][M1]غنچه به تعلیم طریق ادب
[M2]از سخن و خنده فرو بسته لب
[B][M1]کرده بنفشه چو مراقب نشست
[M2]با قد خم داده سرافکنده پست
[B][M1]نرگس اکمه که همه دیده بود
[M2]گفت چو دیدش نه پسندیده بود
[B][M1]دیده جهان بین نشود جز به دوست
[M2]کور بود هر که نه بینا به اوست
[B][M1]مکحله لاله شده سرمه سای
[M2]میل زمرد به درون داده جای
[B][M1]یا به میانش الفی کرده راه
[M2]گشته پی نفی سوی لااله
[B][M1]قمری و بلبل زده راه سماع
[M2]مستمعان کرده به وجد اجتماع
[B][M1]بر دف گل برگ جلاجل شده
[M2]شاخ ز رقت متمایل شده
[B][M1]من به چنین وقت پر از یاد پیر
[M2]جان و دلی شاد به ارشاد پیر
[B][M1]آتش شوقش ز درون شعله کش
[M2]برده ز من صبر و سکون شعله وش
[B][M1]گرد چمن طوف کنان می شدم
[M2]جامه دران نعره زنان می شدم
[B][M1]روی نمود آدمیی با جمال
[M2]هست نه و نیست نه همچون خیال
[B][M1]چشم گشادم به تأمل که کیست
[M2]وآمدنش سوی چمن بهر چست
[B][M1]در دلم افتاد که پیر من است
[M2]صیقل مرآت ضمیر من است
[B][M1]پرده دوری چو شد از پیش دور
[M2]دیدمش آن موج فشان بحر نور
[B][M1]پیش دویدم که سلام علیک
[M2]روحی و نفسی و فؤادی لدیک
[B][M1]گفت جوابی که چو آب حیات
[M2]داد ز اندیشه مرگم نجات
[B][M1]از لمعات رخ و نور جبین
[M2]چشم مرا ساخت چو دل تیزبین
[B][M1]شد مدد نور نظر نور دل
[M2]گشت بصیرت به بصر متصل
[B][M1]آنچه دل از پیش بدانسته بود
[M2]پیش بصر جمله هویدا نمود
[B][M1]دید که عالم ز سمک تا سما
[M2]نیست بجز واجب ممکن نما
[B][M1]هستی واجب یکی آمد به ذات
[M2]هست تعدد ز شئون و صفات
[B][M1]کثرت صورت ز صفات است و بس
[M2]اصل همه وحدت ذات است و بس
[B][M1]بحر یکی موج هزاران هزار
[M2]روی یکی آینه ها بی شمار
[B][M1]دیده چو شد بهره ور اینسان ز پیر
[M2]گفتمش ای خواجه روشن ضمیر
[B][M1]دیده ز یمن نظرت یافتم
[M2]وز همه با یمن ترت یافتم
[B][M1]آنچه مرا زابر نوالت رسید
[M2]سبزه ز باران بهاری ندید
[B][M1]وانچه ز مهرت به دل و دیده تافت
[M2]ذره ز خورشید درخشان نیافت
[B][M1]مدح تو نی حوصله چون منیست
[M2]منقبت جان نه حد هر تنیست
[B][M1]گفت که جامی تو کجایی هنوز
[M2]باش که تا صبح تو آید به روز
[B][M1]راه سلوک تو به پایان رسد
[M2]دانش و دید تو به وجدان رسد
[B][M1]فارغ ازین چشم و دل و جان شوی
[M2]هر چه بدیدی به یقین آن شوی
[A]
[B][M1]چاشت که خورشید علم برفراشت
[M2]ظلمت سایه به زمین کم گذاشت
[B][M1]هر علم از سایه فزاید پناه
[M2]جز علم خور که بود سایه کاه
[B][M1]خنجر زرین چو کشید از شکوه
[M2]سایه شد از دشت گریزان به کوه
[B][M1]چهره چو افروخت ز نیلی تتق
[M2]زیب دگر یافت افق تا افق
[B][M1]سایه ظلمت ز میان دور شد
[M2]ظلمت سایه همگی نور شد
[B][M1]من به چنین روز ز ادبار خویش
[M2]تیره چو سایه پس دیوار خویش
[B][M1]تنگ شده بر دل من شهر و کوی
[M2]طوف کنان تافتم از شهر روی
[B][M1]پای نهادم به تماشا و گشت
[M2]رخت کشیدم سوی صحرا و دشت
[B][M1]عاقبتم گشت به دشتی کشید
[M2]کش نه کران بود نه پایان پدید
[B][M1]بادیه ای پهن چو صحن امل
[M2]دور چو از دیده غافل اجل
[B][M1]بس که سر افراخته زو گردباد
[M2]خیمه گردون شده ذات العماد
[B][M1]صد گله گورش ز یمین و یسار
[M2]صد رمه آهوش به هر مرغزار
[B][M1]هرگز از آسیب شکارافکنان
[M2]آهو و گورش نشده تگ زنان
[B][M1]بهر رهایی ز سگ تیر تاز
[M2]روبهش از حیله گری رسته باز
[B][M1]آنچه در او خواب برد ز اضطراب
[M2]دیده خرگوش ندیده به خواب
[B][M1]کنده ددانش همه دندان آز
[M2]از جگر خویش شده طعمه ساز
[B][M1]بود عجب بادیه ای دلگشای
[M2]شوق در او قوت پای آزمای
[B][M1]در هوس پیر دمی می زدم
[M2]در طلب وی قدمی می زدم
[B][M1]سیر من آخر به مقامی رسید
[M2]کز طرفی مژده کامی رسید
[B][M1]در پی آن کام شدی گام زن
[M2]نایره در خرمن آرام زن
[B][M1]تا به فلک رنگ یکی سبزه زار
[M2]گرد چو خورشید یکی چشمه سار
[B][M1]بر لب آن چشمه وضو کرد پیر
[M2]نورفشان چهره چو بدر منیر
[B][M1]سبق نمودم به دعا و سلام
[M2]پیش گرفتم سبق احترام
[B][M1]گوش کرامت به خطابم نهاد
[M2]درج حقیقت به جوابم گشاد
[B][M1]لطف جوابش چو نسیم بهار
[M2]بند گشاد از دل من غنچه وار
[B][M1]کرد چو آن بندگشایی مرا
[M2]داد ز هر بند رهایی مرا
[B][M1]رشته من از گره قید رست
[M2]بر گرهم گوهر اطلاق بست
[B][M1]قطره ناچیز به بحر آرمید
[M2]هستی خود را همگی بحر دید
[B][M1]در صور بحر چو موج و بخار
[M2]یافت همه جلوه خویش آشکار
[B][M1]چون پی گوهر سوی دریا شتافت
[M2]هیچ گهر جز گهر خود نیافت
[B][M1]چون به تماشا سوی خود بنگریست
[M2]هیچ ندانست که جز بحر چیست
[B][M1]جامی اگر زانکه زدی دست و پا
[M2]تا که بدین بحر شدی آشنا
[B][M1]غرقه بحر آمده غواص شو
[M2]طالب در و گهر خاص شو
[B][M1]در دل اگر شعله حالیت هست
[M2]لایق آن حسن مقالیت هست
[B][M1]سوخته شعله حالات باش
[M2]ساخته شرح مقالات باش
[A]
[B][M1]شاهد خلوتگه غیبت از نخست
[M2]بود پی جلوه کمر کرده چست
[B][M1]آیینه غیب نما پیش داشت
[M2]جلوه نمایی همه با خویش داشت
[B][M1]ناظر و منظور همو بود و بس
[M2]غیر وی این عرصه نپیمود کس
[B][M1]جمله یکی بود و دویی هیچ نه
[M2]دعوی مایی و تویی هیچ نه
[B][M1]بود قلم رسته ز زخم تراش
[M2]لوح هم آسوده ز رنج خراش
[B][M1]عرش قدم بر سر کرسی نداشت
[M2]عقل سر نادره پرسی نداشت
[B][M1]دایره چرخ به صد دخل و خرج
[M2]بود به مطموره یک نقطه درج
[B][M1]سلک فلک ناظم انجم نبود
[M2]پشت زمین حاصل مردم نبود
[B][M1]نطفه آبا به مضیق جهات
[M2]بود مصون از رحم امهات
[B][M1]بود درین مهد فرو بسته دم
[M2]طفل موالید به خواب عدم
[B][M1]دیده آن شاهد نابود بین
[M2]معنی معدوم چو موجود بین
[B][M1]گر چه همی دید در اجمال ذات
[M2]حسن تفاصیل شئون و صفات
[B][M1]خواست که در آینه های دگر
[M2]بر نظر خویش شود جلوه گر
[B][M1]در خور هر یک ز صفات قدم
[M2]روی دگر جلوه دهد لاجرم
[B][M1]روضه جانبخش جهان آفرید
[M2]باغچه کون و مکان آفرید
[B][M1]کرد ز هر شاخ و گل و برگ و خار
[M2]جلوه او حسن دگر آشکار
[B][M1]سرو نشان از قد رعناش داد
[M2]گل خبر از طلعت زیباش داد
[B][M1]غنچه سخن از شکرش کرد ساز
[M2]قفل ز درج گهرش کرد باز
[B][M1]سبزه به گل غالیه تر سرشت
[M2]پیش گل اوصاف خط او نوشت
[B][M1]شد هوس طره او باد را
[M2]بست گره طره شمشاد را
[B][M1]نرگس جماش به آن چشم مست
[M2]زد ره مستان صبوحی پرست
[B][M1]فاخته با طوق تمنای سرو
[M2]زد نفس شوق ز بالای سرو
[B][M1]بلبل نالنده به دیدار گل
[M2]پرده گشا گشت ز اسرار گل
[B][M1]کبک دری پایچه ها بر زده
[M2]زد به سر سبزه قدم سرزده
[B][M1]قمری بنهاده به شمشاد دل
[M2]سوخت به داغ غم او شاد دل
[B][M1]مرغ سحر ساخت به ناز و عتاب
[M2]در نظر نرگس بسیار خواب
[B][M1]حسن ز هر جا که زد القصه سر
[M2]عشق شد از جای دگر جلوه گر
[B][M1]حسن ز هر چهره که رخ بر فروخت
[M2]عشق ازان شعله دلی را بسوخت
[B][M1]حسن به هر طره که آرام یافت
[M2]عشق دلی آمده در دام یافت
[B][M1]حسن ز هر لب که شکر خنده کرد
[M2]عشق دلی را به غمش بنده کرد
[B][M1]حسن جز از عشق نگیرد غذی
[M2]عشق هم از وی نگریزد بلی
[B][M1]قالب و جانند به هم حسن و عشق
[M2]گوهر و کانند به هم حسن و عشق
[B][M1]از ازل این هر دو به هم بوده اند
[M2]جز به هم این راه نپیموده اند
[B][M1]هستی ما هست ز پیوندشان
[M2]نیست گشاد همه جز بندشان
[B][M1]حسن و کس از عشق گرفتار نی
[M2]جنس نفیس است و خریدار نی
[A]
[B][M1]روزبهان فارس میدان عشق
[M2]فارسیان را شه ایوان عشق
[B][M1]پیش در پرده سرایی رسید
[M2]از پس آن پرده صدایی شنید
[B][M1]کز سر مهر و شفقت مادری
[M2]گفت به خورشید لقا دختری
[B][M1]کای به جمال از همه خوبان فزون
[M2]پای منه هر دم از ایوان برون
[B][M1]ترسم از افزونی دیدار تو
[M2]کم شود اندوه خریدار تو
[B][M1]نرخ متاعی که فراوان بود
[M2]گر به مثل جان بود ارزان بود
[B][M1]شیخ چو آن زمزمه را گوش کرد
[M2]سر محبت ز دلش جوش کرد
[B][M1]بانگ برآورد که ای گنده پیر
[M2]از دلت این بیخ هوس کنده گیر
[B][M1]حسن نه آنست که ماند نهان
[M2]گر چه بود پرده جهان در جهان
[B][M1]حسن که در پرده مستوری است
[M2]زخم هوس خورده منظوری است
[B][M1]تا ندرد چادر مستوریش
[M2]جا نشود منظر منظوریش
[B][M1]جلوه که هر لحظه تقاضا کند
[M2]بهره دلی دان که تماشا کند
[B][M1]تا ز غم عشق چو شیدا شود
[M2]کوکبه حسن هویدا شود
[B][M1]جامی اگر زنده بیننده ای
[M2]در صف عشاق نشیننده ای
[B][M1]سرمه ز خاک قدم عشق گیر
[M2]زنده به زیر علم عشق میر
[A]
[B][M1]پیش که از ابر صفا نم نبود
[M2]رسته گل صفوت آدم نبود
[B][M1]بود جهان یک به یک آیینه ها
[M2]بلکه سراسر همه گنجینه ها
[B][M1]بر سر هر گنج طلسم دگر
[M2]نقد در او گوهر اسم دگر
[B][M1]لیک نشانی ز مسمی نداشت
[M2]مظهر جمعیت اسما نداشت
[B][M1]شاه ازل خواست چنان مظهری
[M2]چید ز دریای قدم گوهری
[B][M1]ساخت دلش مخزن اسرار خویش
[M2]کرد رخش مطلع انوار خویش
[B][M1]هر چه عیان داشت بر او خرج کرد
[M2]هر چه نهان خواست در او درج کرد
[B][M1]شد ز ره صورت و معنی به هم
[M2]مجمع بحرین حدوث و قدم
[B][M1]علم الاسما رقم دفترش
[M2]خمر طینه صدف گوهرش
[B][M1]گونه گندم به ادیمش سپرد
[M2]نامش از آن روی جز آدم نبرد
[B][M1]سایه بر اوج فلک انداختش
[M2]سجده گه فوج ملک ساختش
[B][M1]جز سر فرقت زدگان هر که بود
[M2]چهره به خاک ره آن پاک بود
[B][M1]بزم کرامت ز رخش بر فروخت
[M2]هر که رخش دید بر آن دیده دوخت
[B][M1]چون به رخش چشم همه تیز دید
[M2]نیل «عصی آدم » بر وی کشید
[B][M1]باز به حالش پی دفع گزند
[M2]تابشی از «تاب علیه » اوفکند
[B][M1]تیرگی معصیتش دور شد
[M2]ظلمت نیلش علم نور شد
[B][M1]سیر وجودش به لطافت رسید
[M2]دور کمالش به خلافت کشید
[B][M1]کشور اسماء الهی گرفت
[M2]مملکتی نامتناهی گرفت
[B][M1]پرتو او بر زن و بر مرد تافت
[M2]هر که ازو هر چه طلب کرد یافت
[B][M1]آینه ای شد که بر او چشم کس
[M2]چون نظر انداخت خدا دید و بس
[B][M1]بلکه نبود از دل ظلمت زدای
[M2]شاهد و مشهود در او جز خدای
[B][M1]ای به ره دور و درشت آمده
[M2]وز کمرش پشت به پشت آمده
[B][M1]پشت وفا بر گهر او مکن
[M2]دست جفا در کمر او مکن
[B][M1]حیف بود صورت آدم تو را
[M2]معنی شیطان شده همدم تو را
[B][M1]سهل بود جلد کتاب کریم
[M2]بسته بر افسانه دیو رجیم
[B][M1]دلق صفا در بر و زیر بغل
[M2]کرده نهان دفتر زرق و حیل
[B][M1]گرگ دلی صورت یوسف که چه
[M2]صورت اگر نیست تأسف که چه
[B][M1]اصل که معنی است چو بگذاشتی
[M2]دل به سوی فرع چرا داشتی
[B][M1]قدر شناس گهر خویش باش
[M2]صیرفی سیم و زر خویش باش
[B][M1]گر زر خالص شده ای خوش تو را
[M2]ور نه چه چاره ست ز آتش تو را
[B][M1]آتشی از سوز و طلب برفروز
[M2]هر غش و غلی که بیابی بسوز
[B][M1]جوهر دل را ز عرض پاک کن
[M2]چشم خرد را ز غرض پاک کن
[B][M1]دامن جان درکش از آلودگی
[M2]نیست در آلودگی آسودگی
[B][M1]بند ز تن بگسل و آزاده شو
[M2]نقش دویی دور کن و ساده شو
[B][M1]زاد مریدان ره آزادگیست
[M2]شیوه آیینه دلان سادگیست
[B][M1]ساده دلی باش پسندیده ذات
[M2]پاک ز رنگ صور کائنات
[B][M1]تا چو ازین مرحله بیرون شوی
[M2]همنفس شاهد موزون شوی
[B][M1]پیش نگاری شوی آیینه نه
[M2]کش نبود هیچ ز آیینه به
[A]
[B][M1]یوسف کنعان چو به مصر آرمید
[M2]صیت وی از مصر به کنعان رسید
[B][M1]بود در آن غمکده یک دوستش
[M2]پر شده مغز وفا پوستش
[B][M1]ره به سوی مصر جمالش سپرد
[M2]آینه ای بهر ره آورد برد
[B][M1]یوسف ازو کرد نهانی سؤال
[M2]کای شده محرم به حریم وصال
[B][M1]در طلبم رنج سفر برده ای
[M2]زین سفرم تحفه چه آورده ای
[B][M1]گفت به هر سو نظر انداختم
[M2]هیچ متاعی چو تو نشناختم
[B][M1]آینه ای بهر تو کردم به دست
[M2]پاک ز هر گونه غباری که هست
[B][M1]تا چو به آن دیده خود واکنی
[M2]طلعت زیبات تماشا کنی
[B][M1]تحفه ای افزون ز لقای تو چیست
[M2]گر روی از جای به جای تو کیست
[B][M1]نیست جهان را به صفای تو کس
[M2]غافل ازین تیره دلانند و بس
[B][M1]جامی ازین تیره دلان پیش باش
[M2]صیقلی آینه خویش باش
[B][M1]تا چو بتابی رخ ازین تیره جای
[M2]یوسف غیب تو شود رو نمای
[A]
[B][M1]ای که در دولت دین کم زنی
[M2]چند دم از نسبت آدم زنی
[B][M1]آدمی آنست که دینی در اوست
[M2]محو گمان کرده یقینی دراوست
[B][M1]گر بود این پیکر گل آدمی
[M2]زو در و دیوار ندارد کمی
[B][M1]بلکه فزون باشد ازو در نمود
[M2]مهره دیوار به سلک وجود
[B][M1]آدمیی پشت بر ایام کن
[M2]روی به معموره اسلام کن
[B][M1]پیش شریعت رو و اسلام سنج
[M2]می رسد ارکان چو حروفش به پنج
[B][M1]رکن نخستش که شهادت بود
[M2]راه خلاف آمد عادت بود
[B][M1]هست دو ره هر دو به هم متصل
[M2]گام زنان زین دو ره ارباب دل
[B][M1]آن یکی اقلیم الهی گشای
[M2]شد به خدایت ره وحدت نمای
[B][M1]وان دگرت گنج فتوت فشان
[M2]برده به دهلیز نبوت کشان
[B][M1]ور به نهایت نگری یک ره است
[M2]عاقبت هر دو از آن الله است
[B][M1]هست یکی ظرف بغایت شگرف
[M2]ناطقه اش ساخته از صوت و حرف
[B][M1]نیست بجز شهد سعادت در او
[M2]هر الف انگشت شهادت در او
[B][M1]دست درین شهد ز عادت بدار
[M2]چون الف انگشت شهادت برآر
[B][M1]بو که ز منشور سعادت نویس
[M2]یابی ازین شهد یک انگشت لیس
[B][M1]خامه به هر صفحه که بنگاردش
[M2]از مگس نقطه نگه داردش
[B][M1]یعنی ازین شهد که صافی فتاد
[M2]هر که مگس طبع بود دور باد
[B][M1]لام الفش هست درین دیو لاخ
[M2]گردن دیوان هوا را دو شاخ
[B][M1]بلکه چو پرگاروش آمد پدید
[M2]خط عدم گرد دو عالم کشید
[B][M1]آلت قطع آمده مقراض وار
[M2]تا ببری زانچه نیاید به کار
[B][M1]چون ز دو انگشت ویی تیز دست
[M2]قید تعلق ببر از هر چه هست
[B][M1]چرخ که آمد به تو مقراض ده
[M2]اطلس او در دم مقراض نه
[B][M1]تا برد از همت والای تو
[M2]خلعت توحید به بالای تو
[B][M1]شاهد هر جان که بود دلفریب
[M2]یافته زین خلعت زیباست زیب
[B][M1]بیشه توحید درین دامگاه
[M2]شیردلان را بود آرامگاه
[B][M1]شیر دلی روی در آن بیشه کن
[M2]همدمی شیردلان پیشه کن
[B][M1]با همه هم بیشه و هم پیشه باش
[M2]یکدل و یک روی و یک اندیشه باش
[B][M1]روی در آن کن که تو را روی داد
[M2]صد در امید به رویت گشاد
[B][M1]چشم بر آن نه که ز روز نخست
[M2]روشنی چشم جهان بین توست
[B][M1]دست در آن زن که ازو شد به پای
[M2]قامت قدرت به فلک فرق سای
[B][M1]صانع بی چون که تو را آفرید
[M2]با تو بگویم که چرا آفرید
[B][M1]تا بشناسیش به نعت یکی
[M2]نی یکیی از کمی و اندکی
[B][M1]بل یکیی ز اندک و بسیار بیش
[M2]صد قدم از اندک و بسیار پیش
[B][M1]چون به شناسایی او پی بری
[M2]پیش نهی پای پرستشگری
[B][M1]روی به محراب عبادت کنی
[M2]کسب سبب های سعادت کنی
[B][M1]هر چه کند بنده برون زین دو کار
[M2]آخر ازان کار شود شرمسار
[B][M1]رخت به سر حد ندامت برد
[M2]داغ ندامت به قیامت برد
[B][M1]شعله زند از دل محنت قرین
[M2]آتش آنش ابدالآبدین
[A]
[B][M1]از حسن آن بصری نافذ بصر
[M2]نکته ای آرند عجب مختصر
[B][M1]کز دل غفلت زده گر دم فشاند
[M2]آن نفس پاک که حجاج راند
[B][M1]گفت فضولی که نه در بندگی
[M2]کش پی آن داد خدا زندگی
[B][M1]ساعتی از عمر به پایان برد
[M2]گر چه در آن ملک سلیمان برد
[B][M1]شاید اگر داغ به جانش نهند
[M2]مالش محرومی از آنش دهند
[B][M1]پیش وی آید المی جانگداز
[M2]سوزد ازان حسرت دور و دراز
[B][M1]همچو حسن هر که بود هوشمند
[M2]گوش کند از لب حجاج پند
[B][M1]حکمت نو یافته هر جا بود
[M2]گم شده خاطر دانا بود
[B][M1]گر چه بیابد به رهش بی طلب
[M2]گیردش از خاک به دست ادب
[B][M1]گوهر گنجینه جان سازدش
[M2]در صدف سینه نهان سازدش
[B][M1]جامی اگر خلق تو آمد حسن
[M2]از لب هر ظالم حجاج فن
[B][M1]نکته حکمت که رسد گوش کن
[M2]ظلم رساننده فراموش کن
[A]
[B][M1]ای شده رخنه صف طاعت ز تو
[M2]مانده تهی سلک جماعت ز تو
[B][M1]پنبه غفلت چو تو را بست گوش
[M2]سود نکردت ز مؤذن خروش
[B][M1]نعره او خواب تو را کم نکرد
[M2]قامت او قد تو را خم نکرد
[B][M1]میل نمازت به جوانی نبود
[M2]پشت دو تا گشته به پیری چه سود
[B][M1]پشت چو محراب خمیده تو را
[M2]روی به قبله نرسیده تو را
[B][M1]پنج نماز است به از پنج گنج
[M2]به که بدین پنج شوی گنج سنج
[B][M1]بهر تو پنجاه به پنج آمده
[M2]طبع تو زین پنج به رنج آمده
[B][M1]پنجه خود ساز بدین پنج سخت
[M2]پنجه ابلیس بدر لخت لخت
[B][M1]گر نکنی پنجه بدین رنجه اش
[M2]کی بودت طاقت سر پنجه اش
[B][M1]شیر دلی پنجه ازین پنج کن
[M2]شاخ هوا را بکن از بیخ و بن
[B][M1]شاخ هوا را نشود بیخ سست
[M2]تا ندهی نم ز طهارت نخست
[B][M1]دست بشو بهر تمسک به خیر
[M2]روی ز پندار توجه به غیر
[B][M1]از کف مساح به سر تاج نه
[M2]پای چو شد شسته به معراج نه
[B][M1]تا چو به معراج تو را ره شود
[M2]دست شیاطین ز تو کوته شود
[B][M1]وقت سیاست پی ادبارشان
[M2]پایه معراج تو بس دارشان
[B][M1]دین تو را نیست ستون جز نماز
[M2]بهر قیامش چو ستون قد فراز
[B][M1]پشت تو آندم که ز طاعت دوتاست
[M2]از پی این خیمه ستونیست راست
[B][M1]مسجد تو شد همه جا سنگ و خاک
[M2]خاک شد از بهر تو چون آب پاک
[B][M1]تا ره طاعت بود آسان تو را
[M2]زان نشود طبع هراسان تو را
[B][M1]لیک تو از کاهلی و جاهلی
[M2]همچو خران مانده در آب و گلی
[B][M1]پای امل از گل طینت برآر
[M2]چشم خرد بر زر و زینت مدار
[B][M1]زینت تو بس کمر بندگی
[M2]تاج تو در سجده سرافکندگی
[B][M1]رفته عمر تو رهین فناست
[M2]دولت آینده که داند که راست
[B][M1]شاهد وقت تو همین ساعت است
[M2]خوبترین زیور آن طاعت است
[B][M1]شرم تو بادا که به بالا و پست
[M2]سجده طاعت بردش هر چه هست
[B][M1]تو کنی از سجده او سرکشی
[M2]به که ازین شیوه قدم در کشی
[B][M1]ساق ادب بر زده عرش برین
[M2]بر در طاعت شده کرسی نشین
[B][M1]چرخ فلک خرقه ازرق به بر
[M2]بسته ز جوزا پی خدمت کمر
[B][M1]دوخته شب تا به سحر در رکوع
[M2]دیده انجم به زمین خضوع
[B][M1]سبحه پروین ز کف آویخته
[M2]اشک ستاره به سحر ریخته
[B][M1]ماه زده بر در او کوس مهر
[M2]مهر به خاک ره او سوده چهر
[B][M1]جنبش ارکان به سوی تحت و فوق
[M2]از کشش اوست به زنجیر شوق
[B][M1]کار جماد است پی حی پاک
[M2]قعده طاعت به مصلای خاک
[B][M1]وصف نبات است نمودن قیام
[M2]بر در قیوم جهان بر دوام
[B][M1]هیئت حیوان به رکوع است راست
[M2]دایم از آنست که پشتش دوتاست
[B][M1]ور نبود میل سجودش چرا
[M2]سر به زمین می برد اندر چرا
[B][M1]خیز و تو هم برگ تعبد ساز
[M2]جمع کن این چند عمل در نماز
[B][M1]تا ز پریشانی ظاهر بری
[M2]راه به جمعیت باطن بری
[B][M1]جمع نشینی به مقام حضور
[M2]از خود و از هستی خود بی شعور
[A]
[B][M1]شیر خدا شاه ولایت علی
[M2]صیقلی شرک خفی و جلی
[B][M1]روز احد چون صف هیجا گرفت
[M2]تیر مخالف به تنش جا گرفت
[B][M1]غنچه پیکان به گل او نهفت
[M2]صد گل محنت ز گل او شکفت
[B][M1]روی عبادت سوی محراب کرد
[M2]پشت به درد سر اصحاب کرد
[B][M1]خنجر الماس چو بید آختند
[M2]چاک به تن چون گلش انداختند
[B][M1]غرقه به خون غنچه زنگارگون
[M2]آمد ازان گلبن احسان برون
[B][M1]گل گل خونش به مصلا چکید
[M2]گفت چو فارغ ز نماز آن بدید
[B][M1]این همه گل چیست ته پای من
[M2]ساخته گلزار مصلای من
[B][M1]صورت حالش چو نمودند باز
[M2]گفت که سوگند به دانای راز
[B][M1]کز الم تیغ ندارم خبر
[M2]گر چه ز من نیست خبردارتر
[B][M1]طایر من سدره نشین شد چه باک
[M2]گر شودم تن چو قفس چاک چاک
[B][M1]جامی از آلایش تن پاک شو
[M2]در قدم پاکروان خاک شو
[B][M1]باشد ازان خاک به گردی رسی
[M2]گرد شکافی و به مردی رسی
[A]
[B][M1]ای ز پی طبل شکم همچو نای
[M2]جمله گلو گشته ز سر تا به پای
[B][M1]کار تو از هر چه تصور کنی
[M2]نیست بجز آنکه شکم پر کنی
[B][M1]حرص تو لقمه نه به انصاف زد
[M2]دایه تو را بهر شکم ناف زد
[B][M1]چند کشی رنج شکم از گزاف
[M2]گر نزدت دایه بدین شیوه ناف
[B][M1]ساز چو نافه شکم خویش خشک
[M2]بو که دمد از نفست بوی مشک
[B][M1]نکهت روزه ز لب روزه دار
[M2]به بود از نافه مشک تتار
[B][M1]معده معد کرده پی نان و آب
[M2]کی شود از قوت روان بهره یاب
[B][M1]باطنت از نفس و هوا ممتلی
[M2]چون رسدت لذت «الصوم لی »
[B][M1]هر چه بدان شرع بشارت ده است
[M2]از همه حرف «انا اجزی به » است
[B][M1]شعله دوزخ چو شود تیغ زن
[M2]یا شررش ناوک خذلان فکن
[B][M1]روزه گرد آمده در دفترت
[M2]چون سپر نور کشد در برت
[B][M1]حرص و شره دوزخ پر آتش است
[M2]مهر زدن بر در دوزخ خوش است
[B][M1]روزه بود مهر زدن بر درش
[M2]مهر بزن تا برهی از شرش
[B][M1]چون خر کناس ز بس ناخوشی
[M2]خوی گرفتی به نجاست کشی
[B][M1]با من از این نکته چه باشی درشت
[M2]تو به شکم می کشی و او به پشت
[B][M1]ماه نو روزه ببین از افق
[M2]کابروی حور است ز نیلی تتق
[B][M1]می کند ایما که لب از بهر ما
[M2]مهر کن ای مهر لبت مهر ما
[B][M1]لب چو ببندی ز طعام و شراب
[M2]در حرم مات شود فتح باب
[B][M1]طرفه کلیدی که درین تنگنای
[M2]هاویه بند آمد و جنت گشای
[B][M1]سیصد و شصت است تو را روز سال
[M2]بیش ز کم خواری یکی سی منال
[B][M1]گرز تو یابد یک ازین سی شکست
[M2]حلق ز کفارتت افتد به شصت
[B][M1]کرده قضا دین تو را غارت است
[M2]کت ز ادا روی به کفارت است
[B][M1]گرسنگی طعمه خوان رضاست
[M2]تشنه لبی شربت جام صفاست
[B][M1]روزه خاصان نه همین است و بس
[M2]بلکه بریدن بود از هر هوس
[B][M1]هر چه نباید که بجویی مجوی
[M2]هر چه نشاید که بگویی مگوی
[B][M1]چشم مکن باز به نادیدنی
[M2]گوش بپرداز ز نشنیدنی
[B][M1]دست میالای به شغل دغل
[M2]پای مفرسای به راه امل
[B][M1]علم و عمل را ز ریا پاک کن
[M2]بلکه دل از غیر خدا پاک کن
[B][M1]نیست تو را قبله دین جز خدای
[M2]هیچ مدان هیچ مبین جز خدای
[B][M1]هر چه نه ذکر وی ازان دم ببند
[M2]وانچه پسندش نبود کم پسند
[B][M1]وایه نفس است جز او هر چه هست
[M2]وای تو گر زان نکشی باز دست
[B][M1]جستن آن وایه ز بی مایگیست
[M2]مایه اقبال تو بی وایگیست
[B][M1]نفس و هوا گر شرفی داشتی
[M2]اهل دلش کی به تو بگذاشتی
[B][M1]در دل و جان تخم دگر کاشتند
[M2]لاجرم آن را به تو بگذاشتند
[A]
[B][M1]خواست یکی کور زنی زشت روی
[M2]کینه وری طعنه زنی زشت خوی
[B][M1]از شبه اش چهره سیه رنگ تر
[M2]وز سپرش جبهه پر آژنگ تر
[B][M1]گوش کر و پشت کژ و چشم کاژ
[M2]خامشیش بیهده گفتار ژاژ
[B][M1]یک شی از ناز به آن کور گفت
[M2]حیف که ماند از تو جمالم نهفت
[B][M1]طلعت من خواسته از مه خراج
[M2]حرف خجالت زده بر لوح عاج
[B][M1]نرگس من چشم و چراغ چمن
[M2]لاله من داغ نه یاسمن
[B][M1]از صفت قامت من کوتهی
[M2]یافته آوازه سرو سهی
[B][M1]کور چو افسانه او گوش کرد
[M2]خون دل از سینه او جوش کرد
[B][M1]گفت اگر حال چنین بودیت
[M2]دولت و اقبال قرین بودیت
[B][M1]دامن تو دیده وری داشتی
[M2]تخم هوایت دگری کاشتی
[B][M1]این همه بیننده ز نزدیک و دور
[M2]کس ننهد آینه در پیش کور
[B][M1]چشم من ار کور نبودی چنین
[M2]تو سر دعوی نگشودی چنین
[B][M1]بستگی چشمم از اوصاف تو
[M2]بر تو گشاده ست در لاف تو
[B][M1]جامی اگر نقد کمالیت هست
[M2]در حجب غیب جمالیت هست
[B][M1]بر بصر اهل نظر جلوه ده
[M2]در نظر بی بصرانش منه
[B][M1]ور نه ز همت در انصاف زن
[M2]خط خطا بر ورق لاف زن
[A]
[B][M1]ای شده زندان درم مشت تو
[M2]بند بر آنجا ز هر انگشت تو
[B][M1]پیش که ایام کند رنجه ات
[M2]گردش او تاب دهد پنجه ات
[B][M1]عیش تو را حال دگرگون کند
[M2]نقد خود از دست تو بیرون کند
[B][M1]خوش بگشا دست چو احسانیان
[M2]از پی آزادی زندانیان
[B][M1]مرد درم زن که درم گرد ساخت
[M2]ساختنش گرد چرا ورد ساخت
[B][M1]گردش ازان ساخت که گردان بود
[M2]کف به کف از راهنوردان بود
[B][M1]نی که به دستت ز خلاف کرم
[M2]ناخنی از سیم شود هر درم
[B][M1]تاش جدا کم کنی از مشت خویش
[M2]بر صفت ناخن از انگشت خویش
[B][M1]ناخن سیمت که به کف حاصل است
[M2]ناخنه دیده جان و دل است
[B][M1]ناخنه از دیده دل بر تراش
[M2]ور نه به ناخن دل خود می خراش
[B][M1]جمع مکن درهم و دینار را
[M2]سخره مشو شحنه ادبار را
[B][M1]ور به مثل جمع شود صرف کن
[M2]گوش نیوشنده بدین حرف کن
[B][M1]هست مبرد که تو را سیبویه
[M2]گر چه به نحو است مشارالیه
[B][M1]هر چه بگوید بز اخفش شوی
[M2]ریش بجنبانی و دل خوش شوی
[B][M1]پیشه کنی از سر جهل شگرف
[M2]منع دنانیر و دراهم ز صرف
[B][M1]صرف همه گر چه نیاید ز تو
[M2]منع همه نیز نشاید ز تو
[B][M1]ده بدر از سیم و زرت آنقدر
[M2]کآردت از عهده واجب بدر
[B][M1]حق چو تو را داد ز دینار بیست
[M2]بخل به یک نیمه دینار چیست
[B][M1]ریخت ز درهم به کنارت دویست
[M2]پنج چو خواهد ز کناره مایست
[B][M1]زین زر و سیم است به باغ نعیم
[M2]قصر تو را خشت زر و خشت سیم
[B][M1]خشت زر پخته ده و سیم خام
[M2]تا که بود قصر تو فردا تمام
[B][M1]ماره مکن زر که شود ماره مار
[M2]گردنت از مار شود طوق دار
[B][M1]چون به گلوی کس ازان ماره هیچ
[M2]ندهی ازان بین به گلو مارپیچ
[B][M1]هر درم سیم که حق فقیر
[M2]زیر زمین می کنی اش جایگیر
[B][M1]بهر جزای تو به روز شمار
[M2]سرخ چو دینار کنندش زنار
[B][M1]گاه به رخ داغ نهندت که هان
[M2]بهر چه رخ داشتی از وی نهان
[B][M1]گاه به پهلو که ز بس بی رهی
[M2]پهلو ازو بهر چه کردی تهی
[B][M1]گاه به پشتت که ز روی درشت
[M2]بهر چه کردی سوی بیچاره پشت
[B][M1]داغ دو روه به تنت لاله وار
[M2]بس که بسوزند شوی لاله زار
[B][M1]جای دگر داغ کند هر درم
[M2]همچو تو ننهند به بالای هم
[B][M1]قدر درم گر بود افزون به فرض
[M2]طول دهندت به همان قدر و عرض
[B][M1]تفرقه کن جمع درم های خویش
[M2]سینه تهی کن ز الم های خویش
[B][M1]داغ جداییش که اینجا کشی
[M2]بهتر ازان داغ که فردا کشی
[B][M1]حیف بود کز پی فرزند و زن
[M2]داغ نهی این همه بر خویشتن
[B][M1]ضامن رزق همه شد کردگار
[M2]کار خدا را به خدا واگذار
[A]
[B][M1]هر چه دهی از سر انصاف ده
[M2]قفل عدم بر در اسراف نه
[B][M1]بعد شکستن صدف خویش را
[M2]خوار مگردان خلف خویش را
[B][M1]بهره که دیدی ز خداوند خود
[M2]ساز ذخیره پی فرزند خود
[B][M1]تا چه بریزد صدفت زیر خاک
[M2]بهره ور آید ز تو آن در پاک
[B][M1]گفت که دارم سفری دور پیش
[M2]آنچه به دست است کنم زاد خویش
[B][M1]چون بپرد طوطی من زین قفس
[M2]بهره فرزند خداوند بس
[B][M1]دل چو قوی گشت به روزی دهم
[M2]از پی فرزند چه روزی نهم
[B][M1]جامی ازین به غم فرزند خور
[M2]زرد مکن روی وی از مهر زر
[B][M1]زآفت این رهزنش آگاه کن
[M2]قبله اش الرزق علی الله کن
[B][M1]دیده وری خواند به عقل سلیم
[M2]حرف فنا از ورق زر و سیم
[B][M1]خواست درین دایره تیز رو
[M2]سازدش از نقش بقا سکه نو
[B][M1]عقده ز همیان درم برگرفت
[M2]جلوه به میدان کرم در گرفت
[B][M1]بی درمان را درم اندوز ساخت
[M2]بی کرمان را کرم آموز ساخت
[B][M1]هر زر و سیمی که به درویش داد
[M2]آنچه طلب کرد بسی بیش داد
[B][M1]گفت فضولی ز کرم دست تنگ
[M2]کای شده پیش تو یکی سیم و سنگ
[A]
[B][M1]ای ز گلت نا زده سر حب دل
[M2]مانده ز حب وطنت پا به گل
[B][M1]خیز که شد پرده کش و پرده ساز
[M2]مطرب عشاق ز راه حجاز
[B][M1]یکدم ازین پرده سماعی بکن
[M2]هر چه نه زین پرده وداعی بکن
[B][M1]دین تو را تا شود ارکان تمام
[M2]روی نه از خانه به رکن و مقام
[B][M1]ناقه اگر نیست تو را زیر ران
[M2]بر قدم فاقه روان شو روان
[B][M1]گر نبود راحله باد پای
[M2]راحله از پای کن و در ره آی
[B][M1]گر به ادیمت نبود دسترس
[M2]جلد قدم پای فزار تو بس
[B][M1]ته به تهش پشت ز گرد و غبار
[M2]کرده تهش خار به میخ استوار
[B][M1]پاشنه از خنده دهان کرده باز
[M2]ز آبله ها ریخته اشک نیاز
[B][M1]واله و حیرت زده و مستهام
[M2]خنده زنان گریه کنان می خرام
[B][M1]پشت امید تو به خورشید گرم
[M2]بستر آسایشت از ریگ نرم
[B][M1]سایه به فرقت که مغیلان کند
[M2]به که سراپرده سلطان کند
[B][M1]باد مخالف زده در دیده ریگ
[M2]پای فرو رفته به تفسیده ریگ
[B][M1]به که نشینی به مهب شمال
[M2]پای فرو کرده به آب زلال
[B][M1]بانگ حدی بشنو و صورت درای
[M2]شو چو شتر گرم رو و تیز پای
[B][M1]راه وفا می سپر و می گذر
[M2]بر خسک خشک چو ریحان تر
[B][M1]باد به میعاد تعبد رسان
[M2]رخت به میقات تجرد رسان
[B][M1]رشته تدبیر ز سوزن بکش
[M2]خلعت سوزن زده از تن بکش
[B][M1]هر چه بر آن بخیه زدی ماه و سال
[M2]آی برون از همه سوزن مثال
[B][M1]باز کن از بخیه زده جامه جوی
[M2]بو که تو را بخیه نیفتد به روی
[B][M1]گر نه ز مرگ است فراموشیت
[M2]به که بود کار کفن پوشیت
[B][M1]لب بگشا یافتن کام را
[M2]نعره لبیک زن احرام را
[B][M1]موی نشوییده و رخ گردناک
[M2]سینه خراشیده و دل دردناک
[B][M1]رو به حرم کن که در آن خوش حریم
[M2]هست سیه پوش نگاری مقیم
[B][M1]صحن حرم روضه خلد برین
[M2]او به چنان صحن مربع نشین
[B][M1]قبله خوبان عرب روی او
[M2]سجده شوخان عجم سوی او
[B][M1]باد چو در دامنش آویخته
[M2]غالیه در جیب جهان ریخته
[B][M1]تا شکنی شیشه ناموس و ننگ
[M2]کرده نهان در ته دامانت سنگ
[B][M1]باز شکن دامن شبرنگ او
[M2]دیده جان سرمه کش از سنگ او
[B][M1]سنگ سیاهش که ازان کوته است
[M2]دست تمنات یمین الله است
[B][M1]چون تو ازان سنگ شوی بوسه چین
[M2]بوسه زن دست که باشی ببین
[B][M1]بر سر گردون زنی از فخر کوس
[M2]گر رسدت دولت این دستبوس
[B][M1]از لب زمزم شنو این زمزمه
[M2]کز نم ما زنده دلند این همه
[B][M1]سوی قدمگاه خلیل الله آی
[M2]پا چو نیابی به پی اش دیده سای
[B][M1]پای مروت به سوی مروه نه
[M2]چهره صفوت به صفا جلوه ده
[B][M1]تا نشود در عرفاتت وقوف
[M2]کی شود از راه نجاتت وقوف
[B][M1]کبش منی را به منا ریز خون
[M2]نفس دنی را به فنا کن زبون
[B][M1]سنگ به دست آر ز رمی جمار
[M2]دیو هوا را کن ازان سنگسار
[B][M1]چون دل ازین شغل بپرداختی
[M2]کار حج و عمره به هم ساختی
[B][M1]شکر خدا گوی که توفیق داد
[M2]ره به سوی خانه خویشت گشاد
[B][M1]ور نه که یارد که به آن ره برد
[M2]ور چه شود مرغ به آن ره پرد
[A]
[B][M1]پور موفق که به توفیق حق
[M2]برد ز هر پیر موفق سبق
[B][M1]بادیه کعبه بسی می برید
[M2]محنت آن راه بسی می کشید
[B][M1]روزی از آنجا که دلی داشت تنگ
[M2]زد به در کعبه سر خود به سنگ
[B][M1]گفت خدایا پس هر محنتی
[M2]سوی من افکن نظر رحمتی
[B][M1]راه حج و عمره بسی رفته ام
[M2]بهر تو نی بهر کسی رفته ام
[B][M1]دل به وفای تو گرو بوده ام
[M2]بی سر و پا در تک و دو بوده ام
[B][M1]زین سفرم نیست به کف حاصلی
[M2]نی سره وقتی نه به سامان دلی
[B][M1]هیچ ندانم که مرا حال چیست
[M2]بخت مرا مایه اقبال چیست
[B][M1]شب چو درین درد فرو شد به خواب
[M2]آمدش از حضرت بی چون خطاب
[B][M1]کای به رهم پای ز سر ساخته
[M2]بر همه زین پای سرافراخته
[B][M1]گر نه تو را خواستمی کی چنین
[M2]دادمیت ره سوی این سرزمین
[B][M1]هر که نه مایل به سوی وی شوی
[M2]سوی خودش راهنما کی شوی
[B][M1]حاصلت این بس که تو را خواستم
[M2]باطنت از شوق خود آراستم
[B][M1]ره به سوی خانه خود دادمت
[M2]بر در هر کس نفرستادمت
[B][M1]یارب از آنجا که کرم آن توست
[M2]چشم همه بر در احسان توست
[B][M1]جامی اگر چند نه صاحبدلیست
[M2]از تو به امید چنین حاصلیست
[A]
[B][M1]ای چو گلت جیب به چنگ خسان
[M2]دامن صحبت بکش از ناکسان
[B][M1]گر چه ز آغاز گشادت دهند
[M2]عاقبت الامر به بادت دهند
[B][M1]غنچه وش از همنفسان لب ببند
[M2]خیره چو گل در رخ هر کس مخند
[B][M1]جلوه مده همچو خور انوار خویش
[M2]باش چو سایه پس دیوار خویش
[B][M1]بر کس و ناکس به حریم خمول
[M2]قفل کن ابواب خروج و دخول
[B][M1]دیر نشین باش چو عیسی دمان
[M2]خانه بپرداز ز نامحرمان
[B][M1]گر بود اندر بن غاریت جای
[M2]حلقه مارت شده زنجیر پای
[B][M1]به که به هر حلقه نهی پای خویش
[M2]محفل هر سفله کنی جای خویش
[B][M1]ور شودت دور کمر کوه سنگ
[M2]گرد میان منطقه دم پلنگ
[B][M1]به که دو رنگان منافق سیر
[M2]پیش تو بندند به خدمت کمر
[B][M1]گر کشدت شانه به سر پنجه شیر
[M2]کشمکش او کند از جانت سیر
[B][M1]به که حریفان کف راحت نهند
[M2]مرهم لطفت به جراحت نهند
[B][M1]گر کندت بحر پر آشوب غرق
[M2]یا گذرد موج هلاکت ز فرق
[B][M1]به که به کشتی رفیقان خاص
[M2]رخت خود آری به امید خلاص
[B][M1]در کنف پرتو خور کم نشین
[M2]تا نشود سایه تو را همنشین
[B][M1]راه ز گلگشت لب جو بتاب
[M2]تا نزند صورت تو سر ز آب
[B][M1]آینه را در نظر خود منه
[M2]تا نشود عکس تو را جلوه ده
[B][M1]اول فطرت که پدید آمدی
[M2]از همه کس فرد و وحید آمدی
[B][M1]عاقبت کار کز اینجا روی
[M2]از همه شک نیست که تنها روی
[B][M1]این همه اکنون گره و بند چیست
[M2]وین همه آمیزش و پیوند چیست
[B][M1]بگسل ازینان که زیان تواند
[M2]خصم دل و دشمن جان تواند
[B][M1]قدر تو کاهند که افزون شوند
[M2]عیب تو سنجند که موزون شوند
[B][M1]گر تو شوی پنبه همه آتشند
[M2]ور تو نهی سر همه گردن کشند
[B][M1]چون دلت از غصه پریشان شود
[M2]مایه جمعیت ایشان شود
[B][M1]ور شود اسباب حضور تو جمع
[M2]شعله زند عرق حسدشان چو شمع
[B][M1]چند درین ششدره بی گشاد
[M2]عمر دهی از دم اینان به باد
[B][M1]باد خزان است دم سردشان
[M2]سردی جان است ره آوردشان
[B][M1]ترسم از آن روز که سردت کنند
[M2]دل سپر ناوک دردت کنند
[B][M1]هر که نه مشغولی دینش ره است
[M2]غول ره توست خدا آگه است
[B][M1]پای وفا بر پی غولان مدار
[M2]روی به بیغوله تنهایی آر
[B][M1]ور نبود از دل سوداییت
[M2]طاقت بیغوله تنهاییت
[B][M1]خیز و قدم نه به ره رفتگان
[M2]روی سوی آرامگه رفتگان
[B][M1]یاد کن از عهد فراموششان
[M2]نکته شنو از لب خاموششان
[B][M1]پر شده شان بین ز غبار استخوان
[M2]کحل بصیرت کن ازان سرمه دان
[B][M1]منزلشان بین به ته سنگ تنگ
[M2]کوب سر افعی غفلت به سنگ
[B][M1]با نفس تنگ برآر از درون
[M2]زمزمه نحن بکم لا حقون
[B][M1]بو که دلت یابد از آن زندگی
[M2]روز حیات تو فروزندگی
[A]
[B][M1]زنده دلی از صف افسردگان
[M2]رفت به همسایگی مردگان
[B][M1]پشت ملامت به عمارات کرد
[M2]روی ارادت به مزارات کرد
[B][M1]حرف فنا خواند ز هر لوح خاک
[M2]روح بقا جست ز هر روح پاک
[B][M1]گشتی ازین سگ منشان تیز تگ
[M2]همچو تگ آهوی وحشی ز سگ
[B][M1]کارشناسی پی تفتیش حال
[M2]کرد ازو بر سر راهی سؤال
[B][M1]کین همه از زنده رمیدن چراست
[M2]رخت سوی مرده کشیدن چراست
[B][M1]گفت بلندان به مغاک اندراند
[M2]پاک نهادان ته خاک اندراند
[B][M1]مرده دلانند به روی زمین
[M2]بهر چه با مرده شوم همنشین
[B][M1]همدمی مرده دهد مردگی
[M2]صحبت افسرده دل افسردگی
[B][M1]زیر گل آنان که پراکنده اند
[M2]گر چه به تن مرده به جان زنده اند
[B][M1]مرده دلی بود مرا پیش ازین
[M2]بسته هر چون و چرا پیش ازین
[B][M1]زنده شدم از نظر پاکشان
[M2]آب حیاتست مرا خاکشان
[B][M1]جامی ازین مرده دلان گوشه گیر
[M2]گوش به خود دار و ز خود توشه گیر
[B][M1]هر چه درین دایره بیرون توست
[M2]گام سعایت زده در خون توست
[A]
[B][M1]ای به زبان نکته گزار آمده
[M2]وی به سخن نادره کار آمده
[B][M1]نقطه نطق است تو را بر زبان
[M2]گشته از آن نقطه زبانت زیان
[B][M1]گر کنی آن نقطه ازین حرف حک
[M2]بر خط حکم تو نهد سر فلک
[B][M1]هر که درین گنبد نیلوفری
[M2]افکند آوازه نیکو فری
[B][M1]نیکویی فر وی از خامشیست
[M2]خامشیش تیغ جهالت کشیست
[B][M1]گفتن بسیار نه از نغزی است
[M2]ولوله طبل ز بی مغزی است
[B][M1]خم پر از باده تهی از صداست
[M2]چونکه تهی شد ز صدا پر نواست
[B][M1]در دلت از غیب گلی چون گشاد
[M2]از دم ناخوش مده آن را به باد
[B][M1]تا نه لبت بسته ز دعوی شود
[M2]کی دل تو مخزن معنی شود
[B][M1]غنچه که نبود به دهانش زبان
[M2]لعل و زرش بین گره اندر میان
[B][M1]سوسن رعنا که زبان آور است
[M2]کیسه تهی مانده ز لعل و زر است
[B][M1]منطق طوطی خطر جان اوست
[M2]قفل نه کلبه احزان اوست
[B][M1]زاغ که از گفتنش آمد فراغ
[M2]جلوه گر آنک به تماشای باغ
[B][M1]خست طبع است درین کهنه کاخ
[M2]حوصله تنگ و حدیث فراخ
[B][M1]چرخ بدین گردش دایم خموش
[M2]چرخه حلاج و هزاران خروش
[B][M1]رسته دندانت صفی بست خوش
[M2]پیش صف آمد لب تو پرده کش
[B][M1]کرده زبان تیغ پی یک سخن
[M2]چند شوی پرده در وصف شکن
[B][M1]گر چه سخن خاصیت زندگیست
[M2]موجب صد گونه پراکندگیست
[B][M1]زندگی افزای دل زنده را
[M2]ورد مکن قول پراکنده را
[B][M1]چشم برآمد شد انفاس دار
[M2]وین دو سه نو آمده را پاس دار
[B][M1]هر نفس از تو که هیولا وش است
[M2]قابل هر نقش خوش و ناخوش است
[B][M1]گر ز کرم نقش جمالش دهی
[M2]منقبت فضل و کمالش دهی
[B][M1]بر ورق عمر تو عنوان شود
[M2]فاتحه نامه احسان شود
[B][M1]ور ز سفه داغ قصورش کشی
[M2]در درکات شر و شورش کشی
[B][M1]خامه کش صفحه دین گرددت
[M2]میل زن چشم یقین گرددت
[B][M1]لب چو گشایی گرو هوش باش
[M2]ور نه زبان در کش و خاموش باش
[B][M1]هوش چه باشد ز خدا آگهی
[M2]آگهیی ز آفت غفلت تهی
[B][M1]دل چو شود ز آگهیت بهره مند
[M2]پایه اقبال تو گردد بلند
[B][M1]بر سخن بیهده کم شو دلیر
[M2]تا که ازان پایه نیفتی به زیر
[A]
[B][M1]بست به صد مهر بر اطراف شط
[M2]عقد محبت کشفی با دو بط
[B][M1]شد به فراغت ز غم روزگار
[M2]قاعده صحبتشان استوار
[B][M1]روزی از آنجا که فلک راست خوی
[M2]گشت ز بی مهریشان کینه جوی
[B][M1]طبع بطان از لب دریا گرفت
[M2]رای سفر در دلشان جا گرفت
[B][M1]کرد کشف ناله که ای همدمان
[M2]وز الم فرقت من بی غمان
[B][M1]خو به کرم های شما کرده ام
[M2]قوت ز غم های شما خورده ام
[B][M1]گر چه مرا پشت چو سنگ است سخت
[M2]دارم ازین بار دلی لخت لخت
[B][M1]هیچ کسم نیست به جای شما
[M2]پشت به کوهم ز وفای شما
[B][M1]نی به شما وقت همپاییم
[M2]نی ز شما طاقت تنهاییم
[B][M1]نیک فرو مانده به کار خودم
[M2]پشت دو تا گشته ز بار خودم
[B][M1]بود ز بیشه به لب آبگیر
[M2]چوبکی افتاده چو یک چوبه تیر
[B][M1]یک بط از آن چوب یکی سر گرفت
[M2]وان بط دیگر سر دیگر گرفت
[B][M1]برد کشف نیز به آنجا دهان
[M2]سخت به دندان بگرفتش میان
[B][M1]میل سفر کرد به میل بطان
[M2]مرغ هوا گشت طفیل بطان
[B][M1]چون سوی خشکی سفر افتادشان
[M2]بر سر جمعی گذر افتادشان
[B][M1]بانگ برآمد ز همه کای شگفت
[M2]یک کشف آنک به دو بط گشته جفت
[B][M1]بانگ چو بشنید کشف لب گشاد
[M2]گفت که حاسد به جهان کور باد
[B][M1]زو لب خود بود گشادن همان
[M2]ز اوج هوا زیر فتادن همان
[B][M1]زان دم بیهوده که ناگاه زد
[M2]بر خود و بر دولت خود راه زد
[B][M1]جامی ازین گفتن بیهوده چند
[M2]زیرکیی ورز و لب خود ببند
[B][M1]تا که درین بادیه هولناک
[M2]از سر افلاک نیفتی به خاک
[A]
[B][M1]ای به شکر خواب سحر داده هوش
[M2]خیز که برخاست ز مرغان خروش
[B][M1]مرغ سحر زنده و تو مرده ای
[M2]او ز نوا گرم و تو افسرده ای
[B][M1]ترک هوا گوی و نوایی بزن
[M2]چنگ به دامان وفایی بزن
[B][M1]هر شب ازین پرده زنگارگون
[M2]این همه لعبت که سر آرد برون
[B][M1]هست پی آنکه شود آشکار
[M2]بر نظرت قدرت لعبت نگار
[B][M1]شرم تو بادا که کنی تا به روز
[M2]راه نظر را به مژه میخ دوز
[B][M1]ننگری این دیر بقا پرده را
[M2]وین همه اوضاع نوآورده را
[B][M1]بر نکنی سر که بر این پرده چیست
[M2]نقش نگارنده درین پرده کیست
[B][M1]سبحه انجم به ثریا که داد
[M2]طارم چارم به مسیحا که داد
[B][M1]تار که بر بط ناهید بست
[M2]رنگ که بر محمل خورشید بست
[B][M1]نیل بر این صفحه خضرا که بیخت
[M2]مهره درین حقه مینا که ریخت
[B][M1]خرقه شب غالیه گون از چه شد
[M2]دامنش آلوده به خون از چه شد
[B][M1]شمع سحر لمعه نور از که یافت
[M2]جبهه مه داغ قصور از که یافت
[B][M1]هست درین دایره قال و قیل
[M2]این همه بر هستی صانع دلیل
[B][M1]نقش نگر جانب نقاش رو
[M2]حسن بنا بین و به بنا گرو
[B][M1]بیش درین مرحله غافل مخسب
[M2]پای برآر از گل و در گل مخسب
[B][M1]خلعت عمر تو عجب کوته است
[M2]خون به دل از کوتهیش ته ته است
[B][M1]بیش میفزای به مقراض خواب
[M2]کوتهی آن که نیفتد صواب
[B][M1]خواب چو مرگ ار نبود ضد زیست
[M2]نکته «النوم اخ الموت » چیست
[B][M1]چهره این اخ به تف آلوده باد
[M2]خود به تف این اخ چه مناسب فتاد
[B][M1]هست یکی نیمه ز عمر تو روز
[M2]نیمه دیگر شب انجم فروز
[B][M1]روز و شب عمر تو با صد شتاب
[M2]می گذرد آن به خور و این به خواب
[B][M1]روز پی خور سگ دیوانه ای
[M2]خفته به شب مرده کاشانه ای
[B][M1]روز چنان می گذرد شب چنین
[M2]کی شوی آماده روز پسین
[B][M1]شب چو رسد شمع شب افروز باش
[M2]همنفس گریه جانسوز باش
[B][M1]اشک همی ریز به صد درد و سوز
[M2]عذر همی خواه ز تقصیر روز
[B][M1]هر چه به روز از دل جافی کنی
[M2]وای تو گر شب نه تلافی کنی
[B][M1]روز تو شد شام به عصیانگری
[M2]شام به روز آر به عذر آوری
[B][M1]روز و شبت گر همه یکسان شود
[M2]بر تو شب و روز تو تاوان شود
[B][M1]روز که صد گونه گنه کرده ای
[M2]نامه اعمال سیه کرده ای
[B][M1]شب ز مژه بهر سفیدی روی
[M2]از رخ آن نامه سیاهی بشوی
[B][M1]چند کنی خواب ز خودکامگی
[M2]با دل فارغ ز سیه نامگی
[B][M1]کرده تو خواب و ز ورای حجاب
[M2]ناظر حال تو منزه ز خواب
[B][M1]شب چه کنی روز به بی حاصلی
[M2]کو به تو خوش حاضر و تو غافلی
[A]
[B][M1]عارفی از ظلمت شب نور یاب
[M2]دیده فرو بست به کلی ز خواب
[B][M1]شب که ز خورشید نظر دوختی
[M2]شمع نظر تا سحر افروختی
[B][M1]هر مژه از دیده خونابه ده
[M2]بود به ابروش همانا گره
[B][M1]روزی ازو کرد فضولی سؤال
[M2]کای نزده راه تو خواب و خیال
[B][M1]چون دل بیدار تو از خواب رست
[M2]دیده چرا بایدت از خواب بست
[B][M1]رنج نخفتن چو گران داردت
[M2]یکدمه راحت چه زیان داردت
[B][M1]گفت نشاید که خدای جهان
[M2]هر شبی آید ز نخست آسمان
[B][M1]بانگ زند کز صف دوران راه
[M2]کیست که آید به درم عذرخواه
[B][M1]تا کرم خویش سفیرش کنم
[M2]رحمت خود عذر پذیرش کنم
[B][M1]من به چنین حال نهم سر به خواب
[M2]گوش بخوابانم ازین خوش خطاب
[B][M1]او نظر لطف به من کرده باز
[M2]دیده اقبال من از وی فراز
[B][M1]هر که کند دعوی سودای او
[M2]خواب کنان از رخ زیبای او
[B][M1]دعویش از صدق بود بی فروغ
[M2]چون نفس صبح نخستین دروغ
[B][M1]جامی اگر دیده تو روشن است
[M2]در دلت از روضه جان روزن است
[B][M1]سخت قدم باش درین ره نه سست
[M2]چشم بر آن دار که چشمش به توست
[A]
[B][M1]ای ز صفت تیره دلان خم زده
[M2]وز صفت اهل صفا دم زده
[B][M1]دل نشده صاف ز نام آوری
[M2]نام برآورده به صوفیگری
[B][M1]شیوه صوفی چه بود نیستی
[M2]چند تو بر هستی خود ایستی
[B][M1]گم شو ازین هستی پر اشتلم
[M2]بلکه شو از گم شدگی نیز گم
[B][M1]ناشده از خویش تهی همچو نی
[M2]دم زدنت زانکه نه یی تا به کی
[B][M1]گر تو نیی این همه آوازه چیست
[M2]هر نفس این زمزمه تازه چیست
[B][M1]نی چه بود آن که به دستان خویش
[M2]دم نزند جز ز نیستان خویش
[B][M1]بادیه هستی خود بسپرد
[M2]پی به نیستان عدم آورد
[B][M1]چون ز نیستان شکرافشان شود
[M2]بهر حریفان شکرستان شود
[B][M1]از شکرستان چو برآرد نفس
[M2]طوطی جان ها شود آنجا مگس
[B][M1]بر لبت این لاف که چون نی نیم
[M2]در دلت اندیشه که جز کی کیم
[B][M1]قالب تو رومی و دل زنگی است
[M2]رو که نه این شیوه یکرنگی است
[B][M1]با تن رومی دل زنگی که چه
[M2]رنگ یکی گیر دو رنگی که چه
[B][M1]رنگ دو رنگی به دو رنگان گذار
[M2]زانکه دو رنگی همه عیب است و عار
[B][M1]به که شفا جو ز مسیحا شوی
[M2]بو که ازین عیب مبرا شوی
[B][M1]خشک ز روزه شکمت طبلسان
[M2]گشته علم بر کتفت طیلسان
[B][M1]سر نزده از دلت انصاف فقر
[M2]چند بدین طبل و علم لاف فقر
[B][M1]خرقه صد پاره که داری به دوش
[M2]بر سر صد عیب بود پرده پوش
[B][M1]دلق ورع را چو بود تار سست
[M2]کی شود از خرقه پاره درست
[B][M1]رشته تسبیح تو دام ریاست
[M2]مهره آن دانه مرغ هواست
[B][M1]دانه و دام از پی آن گستری
[M2]تا غذی از گرسنه مرغی خوری
[B][M1]هست ز مسواک چه سوهان تو
[M2]تیز به خوان همه دندان تو
[B][M1]تیزی دندانت به سوهان بسای
[M2]از سر هر سفره مشو لقمه خای
[B][M1]شرح محاسن چو دهد شانه ات
[M2]سر به قبایح نهد افسانه ات
[B][M1]نیست به روی تو یکی مو سیاه
[M2]چند کنی نامه سیاه از گناه
[B][M1]شکل کمان راست قدت شرح ده
[M2]بهر کمان تو عصا گشته زه
[B][M1]تا به کمانت فلک این چله بست
[M2]تیر جوانیت برون شد ز شست
[B][M1]نوبت پیریست جوانی مکن
[M2]میل سوی نیل امانی مکن
[B][M1]بر سر سجاده چو پا سایدت
[M2]پا ز رعونت به زمین نایدت
[B][M1]رخ به زمین سای به وقت نماز
[M2]زانکه مصلاست حجاب نیاز
[B][M1]از کجی و کجروی اندیشه کن
[M2]پیروی راستروان پیشه کن
[B][M1]مدعیی خرقه تقوا مپوش
[M2]متقیی جام تمنا منوش
[B][M1]زهد می آلوده نیرزد به هیچ
[M2]مس زراندوده نیرزد به هیچ
[B][M1]صورت و معنیت به هم راست دار
[M2]تات شوند اهل صفا خواستگار
[B][M1]یا ز سرت خرقه تقوا بکش
[M2]یا قدم از راه تمنا بکش
[A]
[B][M1]کعبه روی از سر وجد عظیم
[M2]در صف پیران حرم شد مقیم
[B][M1]مرغ دل او چو زدی پر و بال
[M2]رستی از این دامگه پر وبال
[B][M1]وجد الهیش رهاندی ز خویش
[M2]جذب حقش بازستادی ز خویش
[B][M1]آمدی از هستی خود گشته صاف
[M2]رقص کنان گرد حرم در طواف
[B][M1]روزی از آنجا که قضا ره زدش
[M2]زخم بلا بر دل آگه زدش
[B][M1]مطربه ای رونق کارش ببرد
[M2]وز دل و جان صبر و قرارش ببرد
[B][M1]ذوق می عشوه و نازش چشید
[M2]دل ز حقیقت به مجازش کشید
[B][M1]بود همان حالت وجدش به جای
[M2]لیک ازان شاهد دستانسرای
[B][M1]خرقه به پیران حرم داد و گفت
[M2]سر خود از خلق چه دارم نهفت
[B][M1]در دل من وجد الهی نماند
[M2]جنبش من جز به ملاهی نماند
[B][M1]ز آتش اغیار درونم به جوش
[M2]خرقه اصحاب چه دارم به دوش
[B][M1]خوش نبود بتکده دل زان نگار
[M2]خلعت اسلام به بر کعبه وار
[B][M1]تا به حقیقت نکشید آن مجاز
[M2]باز نیامد به سر خرقه باز
[B][M1]جامی ازین قاعده دلپذیر
[M2]تا بتوانی سبق صدق گیر
[B][M1]زانکه درین مزرع مرد آزمای
[M2]هیچ نیرزد جو گندم نمای
[A]
[B][M1]ای علم علم برافراخته
[M2]چون علم از علم سرافراخته
[B][M1]خویشتن از علم علم ساختی
[M2]چون عمل آمد علم انداختی
[B][M1]لاف درستیست علم سازیت
[M2]حجت سستی علم اندازیت
[B][M1]دعوی دانش کنی از جاهلی
[M2]حاصل تحصیل تو بی حاصلی
[B][M1]خواجه زند بانگ که صنعتورم
[M2]مس شود از جودت صنعت زرم
[B][M1]لیکن اگر دست به جیبش نهی
[M2]چون کف مفلس بود از زر تهی
[B][M1]کیسه چو خالی بود از زر و سیم
[M2]دعوی اکسیر چه سود از حکیم
[B][M1]جمع کتب از سره و ناسره
[M2]کرده چو خشت است به گردت خره
[B][M1]آن خره کن رخنه که از چار حد
[M2]بست میان تو و مقصود سد
[B][M1]هر ورقی زان کتب آمد حجاب
[M2]زان حجب توی به تو رخ بتاب
[B][M1]تا ببری از همه فردا سبق
[M2]زان کتب امروز بگردان ورق
[B][M1]علم که خوانده به ره ناصواب
[M2]باشد ازان علم سیه رو کتاب
[B][M1]نور دل از سینه سینا مجوی
[M2]روشنی از چشم نه بینا مجوی
[B][M1]جانب کفر است اشارات او
[M2]باعث خوف است بشارات او
[B][M1]فکر شفایش همه بیماری است
[M2]میل نجاتش ز گرفتاری است
[B][M1]قاعده طب که به قانون نهاد
[M2]پای نه از قاعده بیرون نهاد
[B][M1]لیک نهان ساخت بر اهل طلب
[M2]روی مسبب به حجاب سبب
[B][M1]خاصیت علم سبب سوزی است
[M2]شیوه جاهل سبب آموزی است
[B][M1]طب ز نبی جوی که طب النبی
[M2]سازدت از جمله علل اجنبی
[B][M1]از مرض جهل شفا بخشدت
[M2]وز کدر نفس صفا بخشدت
[B][M1]تابد از اسباب و علل روی تو
[M2]واکند از هر چه نه حق خوی تو
[B][M1]عمر تو شد صرف اصول و فروع
[M2]هیچ نیفتاد به اصلت رجوع
[B][M1]هیچ وقوفت ز مقاصد چو نیست
[M2]از طلب آن به مواقف مایست
[B][M1]بر تو چو نگشاد ز مفتاح راه
[M2]دولت فتح از در فتاح خواه
[B][M1]گر ز موانع دل تو صاف نیست
[M2]کشف موانع حد کشاف نیست
[B][M1]نور هدایت ز هدایه مجوی
[M2]راه نهایت به نهایه مپوی
[B][M1]ترک نفاق و کم تلبیس گیر
[M2]علم ز سرچشمه تقدیس گیر
[B][M1]هر چه نه قال الله و قال الرسول
[M2]هست بر اهل فضلیت فضول
[B][M1]فضل خدا بین و فضولی مکن
[M2]جهل ز حد رفت جهولی مکن
[B][M1]علم چو دادت ز عمل سر مپیچ
[M2]دانش بی کار نیرزد به هیچ
[B][M1]چون به بساط عملت سود پای
[M2]بی عملان را به عمل ره نمای
[B][M1]بایدت اول ادب اندوختن
[M2]پس دگران را ادب آموختن
[B][M1]چون دگران را شوی آموزگار
[M2]کم طلب آن را عوض از روزگار
[B][M1]علم بود و جوهر و باقی سفال
[M2]آن چو حقیقت دگران چو خیال
[B][M1]بیع جواهر به سفالی که چه
[M2]بذل حقایق به خیالی که چه
[A]
[B][M1]عالمی از چاه جهالت برون
[M2]در رهی افتاد به چاهی درون
[B][M1]هیچ مدد دست ندادش به راه
[M2]ماند در آن راه چو یوسف به چاه
[B][M1]سایه صفت در تگ چاه آرمید
[M2]سایه شخصی به سر چاه دید
[B][M1]نعره برآورد که ای رهنورد
[M2]از ره احسان و مروت مگرد
[B][M1]پای مروت به سر چاه نه
[M2]دست به افتاده از راه ده
[B][M1]راهرو آمد به سر چاه و گفت
[M2]دست بده ای به غم و آه جفت
[B][M1]گفت نخست از کرم عام خویش
[M2]گو خبرم از لقب و نام خویش
[B][M1]گفت که شاگرد کمین توام
[M2]در ره دین خاک نشین توام
[B][M1]گفت که حاشا که ازین چاه پست
[M2]در زنم امروز به دست تو دست
[B][M1]من که به تعلیم میان بسته ام
[M2]از غرض سود و زیان رسته ام
[B][M1]کوششم از روی خردمندی است
[M2]خاص پی فضل خداوندی است
[B][M1]کی به جزای دگر آلایمش
[M2]وز غرض آلودگی افزایمش
[B][M1]در تک این چاه نشینم اسیر
[M2]تا شودم بی غرضی دستگیر
[B][M1]پایه علمم چو بلند اوفتاد
[M2]هر چه جز آنم نه پسند اوفتاد
[B][M1]همت جامی که بلندی گرفت
[M2]از شرف علم پسندی گرفت
[B][M1]علم پسندید ز طبع بلند
[M2]هر چه پسندید همانش بسند
[A]
[B][M1]ای به سرت افسر فرماندهی
[M2]افسرت از گوهر احسان تهی
[B][M1]زیور سر افسر ازان گوهر است
[M2]خالی ازان مایه درد سر است
[B][M1]گرد میان تو مرصع کمر
[M2]مهره و مار آمده با یکدگر
[B][M1]لیک نه آن مهره که روز شمار
[M2]نفع رساند به تو ز آسیب مار
[B][M1]تخت زرت آتش و گوهر در او
[M2]هست درخشنده چو اخگر در او
[B][M1]شعله به جان در زده آن آتشت
[M2]لیک ز بس بیخودی آید خوشت
[B][M1]چون به خود آیی ز شراب غرور
[M2]آورد آن سوختگی بر تو زور
[B][M1]هر دمت از درد دو صد قطره خون
[M2]از بن هر موی تراود برون
[B][M1]سود سر ایوان تو را بر سپهر
[M2]شمسه آن گشت معارض به مهر
[B][M1]قصر تو چون کاخ فلک سر بلند
[M2]حادثه را قاصر از آنجا کمند
[B][M1]حارس و بواب تو بر بد سگال
[M2]بسته پی حفظ تو راه خیال
[B][M1]لیک نیارند به مکر و حیل
[M2]بستن آن رخنه که آید اجل
[B][M1]زود بود کاید اجل از کمین
[M2]شیشه عمر تو زند بر زمین
[B][M1]نقد حیات تو به غارت برد
[M2]خصم تو را بخت بشارت برد
[B][M1]کنگر کاخ تو به خاک افکند
[M2]طاق بلندت به مغاک افکند
[B][M1]افسرت از فرق فتد زیر پای
[M2]پایه تخت تو بلغزد ز جای
[B][M1]روزی ازین واقعه اندیشه کن
[M2]قاعده دادگری پیشه کن
[B][M1]ظلم تو را بیخ چو محکم کند
[M2]ظلم تو ظلم همه عالم بود
[B][M1]خواجه به خانه چون بود دف سرای
[M2]اهل سرایش همه کوبند پای
[B][M1]شهری از آشوب تو غارت شود
[M2]تات یکی خانه عمارت شود
[B][M1]کاش کنی ترک عمارتگری
[M2]تا نکشد کار به غارتگری
[B][M1]باغی از آسیب تو گردد تلف
[M2]تات درآید ته سیبی به کف
[B][M1]به که ازان سیب شکیبت بود
[M2]ور نه به هر سیب حسیبت بود
[B][M1]میوه و مرغ سر خوانت مقیم
[M2]از حرم بیوه و باغ یتیم
[B][M1]مطبخیت هیمه ز خوی درشت
[M2]می کشد از پشته هر کوژپشت
[B][M1]باز تو را میر شکاران به فن
[M2]طعمه ده از جوژه هر پیرزن
[B][M1]بارگی خاص تو را هر پسین
[M2]کاه و جو از توبره خوشه چین
[B][M1]گوش کنیزان تو را داده بهر
[M2]از زر دریوزه گدایان شهر
[B][M1]چند کنی ظلم به هر بوم و مرز
[M2]چند گهی رسم و ره عدل ورز
[B][M1]بین که ازین هر دو کدام است به
[M2]هر چند نه به بر رخ آن دست نه
[B][M1]ظلم نهد دام سراب غرور
[M2]عدل دهد جام شراب سرور
[B][M1]هان که جگر سوخته و دل کباب
[M2]باز نمانی به سراب از شراب
[B][M1]شهر و ده آباد به عدل است و بس
[M2]طبع جهان شاد به عدل است و بس
[B][M1]تو چو شبانی و رعیت همه
[M2]در کنف رحمت تو چون رمه
[B][M1]وای شبانی که کند کار گرگ
[M2]همچو سگ زرد شود یار گرگ
[B][M1]بره کند باز ز پستان میش
[M2]تا دردش گرگ به دندان خویش
[B][M1]عدل تو گر فیض رسانی کند
[M2]بر رمه ها گرگ شبانی کند
[B][M1]پنجه کند شانه به دشت و دره
[M2]شانه زند گردن و پشت بره
[A]
[B][M1]چون ثمر دوحه عبدالعزیز
[M2]دولت دین شد شرف ملک نیز
[B][M1]قاعده عدل عمر تازه کرد
[M2]ملک و خلافت به یک اندازه کرد
[B][M1]کوه نشینان که ز ظلم سپاه
[M2]خاسته بودند ز سرهای راه
[B][M1]پویه کنان بر سر راه آمدند
[M2]بهر خبر پرسی شاه آمدند
[B][M1]کان شه پیشین ستمگر چه شد
[M2]حال وی ازگردش اختر چه شد
[B][M1]وین شه عادل دل فیروز روز
[M2]کیست که شد نیر عالم فروز
[B][M1]رهسپری گفت چه سان یافتید
[M2]این خبر خیر که بشتافتید
[B][M1]مژده رساندند که بودی دلیر
[M2]بر رمه زین پیش بسی گرگ و شیر
[B][M1]بر رمه از گرگ دلیری نماند
[M2]شیر به خونخواری شیری نماند
[B][M1]بره و گرگند به هم گشته رام
[M2]آهو و شیرند به هم در خرام
[B][M1]این همه از دولت این خسرو است
[M2]کز قدمش رسم عدالت نو است
[B][M1]آن ز خساست صفت گرگ داشت
[M2]بر سر ما گرگ دگر می گماشت
[B][M1]وین ز کرم چون به بزرگی رسید
[M2]گرگ ز سر کسوت گرگی کشید
[B][M1]هست درین مرحله خرد و بزرگ
[M2]با دهن یوسف و دندان گرگ
[B][M1]گر چه بود خوش لب خندانشان
[M2]جامی و صد زخم ز دندانشان
[A]
[B][M1]ای چو قلم صورت خود کرده راست
[M2]میل رقم های کج از تو خطاست
[B][M1]تا قلم آسا به سر خود روی
[M2]گر چه همه نیک روی بد روی
[B][M1]هر که به یک حرف قلم کج نهاد
[M2]حرف وی از لوح بقا محو باد
[B][M1]چند به دفتر رقم ناصواب
[M2]یاد کن از دفتر یوم الحساب
[B][M1]تو به سه انگشت شده خامه زن
[M2]خلق ده انگشت ز تو در دهن
[B][M1]آنکه تو خوانیش صریر قلم
[M2]از رقمت هست نفیر قلم
[B][M1]خط که ورق تر کند از دست تو
[M2]خاک به سر بر کند از دست تو
[B][M1]جنبش کلک تو ز کم کاستی
[M2]برده ز بالای الف راستی
[B][M1]وز قلمت قاف جهان تا به قاف
[M2]پر شکن و تاب شده همچو کاف
[B][M1]نوک قلم از سر گزلک مخار
[M2]تیز مکن بیهده دندان مار
[B][M1]عاقبت آن مار ز راه ستیز
[M2]بر تو زند زخم ز دندان تیز
[B][M1]بلکه زده زخم تو ز افسردگی
[M2]نیستی آگاه ز آزردگی
[B][M1]مو که زند بر سر کلکت گه
[M2]از ره معنیت بود پند ده
[B][M1]کای به خرد گشته سمر تا به چند
[M2]جهد به کاری که به مو نیست بند
[B][M1]چند مددگاری ظالم کنی
[M2]وز مددش کسب مظالم کنی
[B][M1]تا ببری از دل ظالم غبار
[M2]گردن مظلوم کنی زیر بار
[B][M1]خرمن دهقان که به خون جگر
[M2]کشته وی آمده در ده به بر
[B][M1]سوخته خرمن بیداد توست
[M2]دانه و کاهش شده بر باد توست
[B][M1]دانه کنی نقل به انبار شاه
[M2]کاه بری بهر ستور سپاه
[B][M1]حصه دهقان چو شوی غور رس
[M2]دانه اشک و که رویست و بس
[B][M1]مایه تاجر که در آوارگی
[M2]جمع نشد جز به جگرخوارگی
[B][M1]شد ز براتت همه صرف زکات
[M2]در کف قبض است هنوز از برات
[B][M1]کاسب بیچاره که در شهر و کوی
[M2]ز آبله دست کند آبروی
[B][M1]در کف از آیین ستمکاریش
[M2]هیچ بجز آبله نگذاریش
[B][M1]خارکش پیر که چون خارپشت
[M2]خم بودش پشت ز خار درشت
[B][M1]چون شود از خار تهی پشت او
[M2]قیمت آن را کشی از مشت او
[B][M1]گاوک شیر آور هر پیر زال
[M2]خرج شد از تو به خراجات سال
[B][M1]گرسنه و تشنه شده گوشه گیر
[M2]خون جگر می خورد اکنون چو شیر
[B][M1]مال یتیمان به رهت پایمال
[M2]حاصل سایل ز تو ذل سؤال
[B][M1]زیور طفلانت ز طبع لئیم
[M2]هست زر سایل و در یتیم
[B][M1]نقل شب عیش تو نقل سخن
[M2]نو به نو از تیردلان کهن
[B][M1]مطرب تو آن که به بانگ بلند
[M2]مال فلان گوید چونست و چند
[B][M1]حیله به صد گونه نمودن توان
[M2]وز کفش آن مال ربودن توان
[B][M1]کار تو شد بار دل صد هزار
[M2]شرم نمی داری ازین کار و بار
[B][M1]پیش مکن دست تطاول برون
[M2]کز تو قلمرو چو قلم شد نگون
[B][M1]شه ز تو بدنام و رعیت خراب
[M2]ملک ز غوغای تو در اضطراب
[B][M1]کن نظر تجربه در همسران
[M2]تا نشوی تجربه دیگران
[B][M1]تجربه چوب به پهلوست سخت
[M2]به که به عبرت نگری بر درخت
[B][M1]لیک سر تجربه گیریت نیست
[M2]تجربه جز حرص وزیریت نیست
[A]
[B][M1]بود یکی شاه که در ملک و مال
[M2]عهد وزیری چو رسیدی به سال
[B][M1]دست قلم ساش جدا ساختی
[M2]چون قلم از بند و برانداختی
[B][M1]هر که گرفتی ز هوا دست او
[M2]پایه اقبال شدی پست او
[B][M1]دست وزارت به وی آراستی
[M2]جان حسود از حسدش کاستی
[B][M1]روزی ازین قاعده ناپسند
[M2]ساخت جدا دست وزیری ز بند
[B][M1]دست بریده به هوا برفکند
[M2]تاش بگیرند صلا درفکند
[B][M1]چشم خرد کرد فراز آن وزیر
[M2]دست دگر کرد دراز آن وزیر
[B][M1]دست خود از بیخردی خود گرفت
[M2]بهر وزارت ره مسند گرفت
[B][M1]تجربه نگرفت ز دست نخست
[M2]دست خود از دست دگر نیز شست
[B][M1]جامی ازان پیش که تیغ اجل
[M2]دست تو کوتاه کند از عمل
[B][M1]دست امل از همه کوتاه کن
[M2]در صف کوته املان راه کن
[A]
[B][M1]ای تنت از شمع گدازنده تر
[M2]شعله زنان آتش شیبت ز سر
[B][M1]داده سر سبز تو آتش فشان
[M2]از شجر اخضر و نارش نشان
[B][M1]چرخ که بر فرق تو کافور ریخت
[M2]بر تو هم از شعر تو کافور بیخت
[B][M1]تا که کند سردی کافور سرد
[M2]بر دل گرمت هوس خواب و خورد
[B][M1]کرده شب موی تو تصویر صبح
[M2]روز اجل راست تباشیر صبح
[B][M1]گردش دولابی چرخ برین
[M2]بر سر آرام گرفته زمین
[B][M1]کالبد جوجو آزادگان
[M2]در ته سنگ ستم افتادگان
[B][M1]آردکنان بس که بفرسود و کاست
[M2]موی تو پر گرد ازان آسیاست
[B][M1]پشت تو مانند کمان گشته کوز
[M2]خشک شده پوست بر آن همچو توز
[B][M1]رشته اشک تو بر آن بسته زه
[M2]ناوک آه تو بر آن تیر نه
[B][M1]جز پی آن نیست که کاری کنی
[M2]در ره مقصود شکاری کنی
[B][M1]قد تو لام و الف آمد عصا
[M2]هر دو پی نفی وجود تو لا
[B][M1]یعنی از آیینه لوح وجود
[M2]نفی شود صورت بود تو زود
[B][M1]یک نشناسی ز دو وقت شمار
[M2]تا نکند شیشه دو چشم تو چار
[B][M1]پا به دم مار ز نادیدنت
[M2]خلق به فریاد ز نشنیدنت
[B][M1]سنگ به دندانت شدی لخت لخت
[M2]موم کنون پیش تو چون سنگ سخت
[B][M1]با همه رخنه که به دندان توست
[M2]نامده یک حرف برون زان درست
[B][M1]نایدت از دست که جنبی زجای
[M2]تا نشود دست مددگار پای
[B][M1]لرزش دست تو به هنگام کار
[M2]برده ز دست تو برون اختیار
[B][M1]چون گره سیم شده مشت تو
[M2]رفته چو سیماب ز انگشت تو
[B][M1]قوت امساک نماندت به دست
[M2]گر چه که امساک تو را دست بست
[B][M1]قاعده حرص جز امساک نیست
[M2]چاره امساک بجز خاک نیست
[B][M1]پیش که با خاک روی خاک شو
[M2]پیش که ناپاک روی پاک شو
[B][M1]پیر شدی شیوه پیرانه گیر
[M2]شیوه پیرانه خوش آید ز پیر
[B][M1]دست ز فتراک جوانان بدار
[M2]عشق و جوانی به جوانان گذار
[B][M1]چون تو ازین پیری خویشی ملول
[M2]کی کندت طبع جوانان قبول
[A]
[B][M1]فصل خزان کز دم باد وزان
[M2]کارگه رنگرزان شد رزان
[B][M1]باغ جوان صورت پیری گرفت
[M2]سبزه تر رنگ زریری گرفت
[B][M1]برگ درختان ز سر شاخسار
[M2]مختلف الوان چو گل اندر بهار
[B][M1]موی سفیدی به قد خم شده
[M2]سینه اش آتشکده غم شده
[B][M1]پای نشست از ته دامان کشید
[M2]رخت تماشا به گلستان کشید
[B][M1]از ره فکرت قدمی می نهاد
[M2]وز سر عبرت نظری می گشاد
[B][M1]دید که با گیسوی چون پر زاغ
[M2]کبک خرامی شده طاووس باغ
[B][M1]معجر کافوری او مشک پوش
[M2]گوهر و زر زآمدنش در خروش
[B][M1]رنگ حنا را ز کفش خون جگر
[M2]هر سر انگشت چو عناب تر
[B][M1]پنجه مرجان زده انگشت او
[M2]گوهر خود یافته در مشت او
[B][M1]گشته ز هر ناخن او در خضاب
[M2]بدر و هلالی ز شفق رنگ یاب
[B][M1]پیر چو آن دید دل از دست داد
[M2]پشت دو تا روی به پایش نهاد
[B][M1]گفت بدین صورت زیبا که یی
[M2]آمدیی یا پریی یا کیی
[B][M1]ناز جوانی ز سر خود بنه
[M2]داد دل پی سپر خود بده
[B][M1]نیم دمی همدم من بنده باش
[M2]جمع کن پیر پراکنده باش
[B][M1]غنچه نوشین به تبسم گشود
[M2]گفت که دیر آمده ای خیز زود
[B][M1]روی به ره کن ببر از من امید
[M2]زانکه سرم هست چو معجر سفید
[B][M1]بلکه تو گویی به سر این معجرم
[M2]شعر سفید است ز موی سرم
[B][M1]پیر چو از موی شنید این خبر
[M2]خاست چو مو حالی و پیچید سر
[B][M1]تازه گل از پیر چو آن شیوه دید
[M2]پرده کافور ز سنبل کشید
[B][M1]موی خود آورد ز معجر برون
[M2]چون شبه شبرنگ و چو شب قیرگون
[B][M1]پیر بنالید که ای در فروغ
[M2]مه ز تو کم بهر چه بود این دروغ
[B][M1]گفت پی آنکه کنم آگهت
[M2]کانچه زند از طلب ما رهت
[B][M1]زان سبب افتاده ز راهیم ما
[M2]هر چه نخواهی تو نخواهیم ما
[B][M1]پیر شدی جامی و عمرت ز شصت
[M2]رشته پیوند به هفتاد بست
[B][M1]یاد جوانی و جوانان مکن
[M2]قبله جان جز در جانان مکن
[A]
[B][M1]ای شده با موی سیاه از غرور
[M2]از نفر موی سفیدان نفور
[B][M1]رخ ز سفید به سیاهی منه
[M2]نور الهی به ملاهی مدره
[B][M1]طفلی و چون شیر شده موی پیر
[M2]هست عجب نفرت طفلان ز شیر
[B][M1]زاغ سیاهی تو درین بوم بیم
[M2]کی هلد این باز سفیدت سلیم
[B][M1]تکیه بر اسباب جوانی مکن
[M2]هر چه توان تا بتوانی مکن
[B][M1]بازوی تو گر به مثل آهن است
[M2]پوست اگر بر تن تو جوشن است
[B][M1]دست اجل موم کند آهنت
[M2]تیغ قضا چاک زند جوشنت
[B][M1]خم نکنی بهر خدا پشت خویش
[M2]سخت کمانی مکن ای سست کیش
[B][M1]قوت بسیار تو چون کم شود
[M2]گر همه تیر است قدت خم شود
[B][M1]پیش که سازد فلک عشوه ده
[M2]پشت تو را همچو کمان تن چو زه
[B][M1]باش کمان در پی طاعت وران
[M2]گوشه گزین از ره تحسین گران
[B][M1]بر تن خود راه ریاضت گشای
[M2]از تن خود کم کن و در جان فزای
[B][M1]سالک ره خشک بدن به بود
[M2]تک نزند اسب که فربه بود
[B][M1]ناشده پشت تو ز پیران راه
[M2]راست همی رو پی پیران راه
[B][M1]بر صف دینند چو پیران امیر
[M2]باش به فتراک امیران اسیر
[B][M1]تا نه از ایشان به اسیری رسی
[M2]کی بود امکان که به پیری رسی
[B][M1]بر در هر پیر کمربندیت
[M2]به که به سر تاج خداوندیت
[B][M1]پایه آن تاج بود بس بلند
[M2]کنگر آن را کمر آمد کمند
[B][M1]کوه که صد کان گهر یافته ست
[M2]تاج بلندی ز کمر یافته ست
[B][M1]سرکشی کاف برون کن ز سر
[M2]میم صفت بند گره بر کمر
[B][M1]در قدم پیر سبک سایه شو
[M2]وز گهرش گنج گرانمایه شو
[B][M1]چون تو به خدمت مددش می کنی
[M2]آن مدد از بهر خودش می کنی
[B][M1]آب چو ریزی به کفش در وضو
[M2]چهره اقبال دهی شست و شو
[B][M1]سنگ ز راهش چو نهی بر کران
[M2]پله طاعات کنی زان گران
[B][M1]کفش تهی چون نهیش پیش پای
[M2]بر سر افلاک شوی کفش سای
[B][M1]رکوه که در همرهی او بری
[M2]آب ز سرچشمه حیوان خوری
[B][M1]خاک رهش را به مژه روب پاک
[M2]تا شودت دیده جان سرمه ناک
[B][M1]غاشیه دولت او کش به دوش
[M2]تا شودت ستر کرم عیب پوش
[B][M1]تا نشوی پیر چو پیران کار
[M2]دست خود از دامن خدمت مدار
[B][M1]پایه پیری به جوانی مجوی
[M2]راه ارادت به امانی مپوی
[B][M1]ترسمت آن پایه نگردد به ساز
[M2]مانی از آداب جوانیت باز
[A]
[B][M1]زاغی از آنجا که فراغی گزید
[M2]رخت خود از باغ به راغی کشید
[B][M1]زنگ زدود آیینه باغ را
[M2]خال سیه گشت رخ راغ را
[B][M1]دید یکی عرصه به دامان کوه
[M2]عرضه ده مخزن پنهان کوه
[B][M1]سبزه و لاله چو لب مهوشان
[M2]داده ز فیروزه و لعلش نشان
[B][M1]نادره کبکی به جمال تمام
[M2]شاهد آن روضه فیروزه فام
[B][M1]فاخته گون صدره به برکرده تنگ
[M2]دوخته بر صدره سجاف دو رنگ
[B][M1]تیهو و دراج بدو عشقباز
[M2]بر همه از گردن و سر سرفراز
[B][M1]پایچه ها برزده تا ساق پای
[M2]کرده ز چستی به سر تیغ جای
[B][M1]بر سر هر سنگ زده قهقهه
[M2]پی سپرش هم ره و هم بیرهه
[B][M1]تیزرو و تیز دو و تیز گام
[M2]خوش پرش و خوش روش و خوش خرام
[B][M1]هم حرکاتش متناسب به هم
[M2]هم خطواتش متقارب به هم
[B][M1]زاغ چو دید آن ره و رفتار را
[M2]وان روش و جنبش هموار را
[B][M1]با دلی از دور گرفتار او
[M2]رفت به شاگردی رفتار او
[B][M1]باز کشید از روش خویش پای
[M2]وز پی او کرد به تقلید جای
[B][M1]بر قدم او قدمی می کشید
[M2]وز قلم پا رقمی می کشید
[B][M1]در پیش القصه در آن مرغزار
[M2]رفت بر این قاعده روزی سه چار
[B][M1]عاقبت از خامی خود سوخته
[M2]ره روی کبک نیاموخته
[B][M1]کرد فرامش ره و رفتار خویش
[M2]ماند غرامت زده از وار خویش
[B][M1]هر کس ازین دایره تیزرو
[M2]هست درین دیر به واری گرو
[B][M1]جامی و از وار همه سادگی
[M2]تاجور مسند آزادگی
[A]
[B][M1]نقش سراپرده شاهیست حسن
[M2]لمعه خورشید الهیست حسن
[B][M1]حسن که در پرده آب و گل است
[M2]تازه کن عهد قدیم دل است
[B][M1]آن که شد این سلسله بنیاد ازو
[M2]لایحه حسن دهد یاد ازو
[B][M1]ما که چنین کشته هر مهوشیم
[M2]سوخته خرمن ز همان آتشیم
[B][M1]در دل هر سوخته جوشی که هست
[M2]بر لب هر خسته خروشی که هست
[B][M1]یک شرر از گرمی آن آتش است
[M2]وقت کسی خوش که به آتش خوش است
[B][M1]ای که چو شکل خوشت آراستند
[M2]فتنه ارباب نظر خواستند
[B][M1]قد تو سرویست بهشتی چمن
[M2]روی تو شمعیست سپهر انجمن
[B][M1]صورت موزون تو نظم جمال
[M2]مطلع آن جبهه فرخنده فال
[B][M1]جبهه ات از نور چو مطلع نوشت
[M2]ابرویت از مشک دو مصرع نوشت
[B][M1]سطری از ابروی تو خوشتر نبود
[M2]لیک کج آمد چو به مسطر نبود
[B][M1]تابد ازان مطلع مهر ارتفاع
[M2]بر مه رخسار تو هر دم شعاع
[B][M1]هست دو چشمت ز شعاعش دو عین
[M2]بینی سیمین الفی بین بین
[B][M1]چشمه نوشت که عجب جانفزاست
[M2]از لب تو تا به لب آب بقاست
[B][M1]خضر خطت خرقه کبود آمده
[M2]بر لب آن چشمه فرود آمده
[B][M1]گوی زنخدان تو با گوی سیم
[M2]هست چو سیبی ز لطافت دو نیم
[B][M1]آب لطافت چکد از غبغبت
[M2]نیست بسی راه ازان تا لبت
[B][M1]بلکه خوی طلعت رخشان توست
[M2]گرد شده زیر زنخدان توست
[B][M1]خال زنخدانت به دلتنگیی
[M2]مانده به گرداب بلا زنگیی
[B][M1]بر لبت آن دانه مشکین که هست
[M2]تخم غم هر دل غمگین که هست
[B][M1]مشک به رخسار چو گلنار تو
[M2]نقطه زده بر خوی رخسار تو
[B][M1]ورد طری لرزه کنان بر تنت
[M2]کبک دری طوق کش گردنت
[B][M1]سینه تو چون دل عشاق صاف
[M2]جیب کسان چاک ازو تا به ناف
[B][M1]از ستم بازوی تو کرده بیم
[M2]زان زده در ساعد تو پنجه سیم
[B][M1]با تو اگر دولت همزانویی
[M2]هست نصیب کسی آن هم تویی
[B][M1]بهر تماشاگری روی خویش
[M2]آینه کن لیک ز زانوی خویش
[B][M1]نیست به تو همقدمی حد کس
[M2]سایه تو همقدم توست و بس
[B][M1]صد پی اگر از قدم فکر و رای
[M2]از سرت آییم فرو تا به پای
[B][M1]یک به یک اعضای تو موزون بود
[M2]هر یک ازان دیگری افزون بود
[B][M1]جلوه حسن تو در افزونی است
[M2]آیینه چونی و بیچونی است
[B][M1]صورت چونی شده از وی عیان
[M2]معنی بیچون شده در وی نهان
[B][M1]قبله هر دیده ور این آینه ست
[M2]منظر اهل نظر این آینه ست
[B][M1]جلوه این آینه نور بار
[M2]از نظر بی بصران دور دار
[B][M1]کور چه داند که در آیینه چیست
[M2]عکس خود افکنده بر آیینه کیست
[B][M1]چهره نهان دار که آلودگان
[M2]جز ره بیهوده نپیمودگان
[B][M1]چون به جمال تو نظر واکنند
[M2]آرزوی خویش تماشا کنند
[B][M1]دیده شهوت نتوانند بست
[M2]از غرض خاطر صورت پرست
[B][M1]با تو بجز راه هوا نسپرند
[M2]جز به غرض روی تو را ننگرند
[B][M1]روی غرض چون نبود نورمند
[M2]زود ازین آینه دلپسند
[B][M1]سیر شود چشم غرض بینشان
[M2]رنج و ملالت شود آیینشان
[B][M1]از نظر انداخته خوارش کنند
[M2]تیره رخ از گرد و غبارش کنند
[A]
[B][M1]دیو نژادی چو یکی تیره ابر
[M2]لب چو خم نیل کبود و سطبر
[B][M1]زنگ چو انگشت نیفروخته
[M2]چهره چو چوبین طبقی سوخته
[B][M1]مانده دهن چون دهن جیفه باز
[M2]ناشده همچون در محنت فراز
[B][M1]یافت به ره آینه ای گردناک
[M2]ساخت به دامن رخش از گرد پاک
[B][M1]دیده چو بر روی ویش آرمید
[M2]شکلی از انسان که شنیدی بدید
[B][M1]آب دهان بر رخ پاکش فکند
[M2]وز کف خود خوار به خاکش فکند
[B][M1]گفت که تا قدر تو نشناختند
[M2]بر رهت این گونه نینداختند
[B][M1]پیش کسان پستی مقدار تو
[M2]نیست جز از زشتی دیدار تو
[B][M1]طینت اگر پاک چو من بودیت
[M2]کی به گل و خاک وطن بودیت
[B][M1]از بد و نیکی که پی اندر پی است
[M2]بهره هر چیز به قدر وی است
[B][M1]چون به رخ خویش نظر کم گشاد
[M2]عیب بر آیینه نه بر خود نهاد
[B][M1]بود همه نور و صفا آینه
[M2]شد ز رخش عیب نما آینه
[B][M1]طلعت او بود بدانسان سیاه
[M2]آینه را چیست ندانم گناه
[B][M1]جامی ازین گنبد آیینه رنگ
[M2]هر چه نماید به گه صلح و جنگ
[B][M1]کان سبب راحت و آزار توست
[M2]چون نگری صورت کردار توست
[A]
[B][M1]رونق ایام جوانیست عشق
[M2]مایه کام دو جهانیست عشق
[B][M1]میل تحرک به فلک عشق داد
[M2]ذوق تجرد به ملک عشق داد
[B][M1]چون گل جان بوی تعشق گرفت
[M2]با گل تن رنگ تعلق گرفت
[B][M1]رابطه جان و تن ما ازوست
[M2]مردن ما زیستن ما ازوست
[B][M1]علوی و سفلی همه بند ویند
[M2]پست شو قدر بلند ویند
[B][M1]مه که به شب نوردهی یافته
[M2]پرتوی از مهر بر او تافته
[B][M1]خاک ز گردون نشود تابناک
[M2]تا اثر مهر نیفتد به خاک
[B][M1]چون به تن آزاده ز مهر است دل
[M2]سنگ سیاهیست در آن تیره گل
[B][M1]هر که نه در آتش عشق است غرق
[M2]از دل او تا به صنوبر چه فرق
[B][M1]کار صنوبر چو بود غافلی
[M2]از غم عشق، او که و صاحبدلی
[B][M1]زندگی دل به غم عاشقیست
[M2]تارک جان بر قدم عاشقیست
[B][M1]تا نشود عشق به دل پردگی
[M2]گرمی دل نیست جز افسردگی
[B][M1]ای شده کار تو بد از نیکوان
[M2]جفت صد اندوه ز طاق ابروان
[B][M1]حال تو از خال سیاهان تباه
[M2]روز تو از مشک عذاران سیاه
[B][M1]رهزن خوابت شده چشمان مست
[M2]توبه تو یافته زیشان شکست
[B][M1]هر که شد از سروقدان سرفراز
[M2]ساخت سرت پست به خاک نیاز
[B][M1]هر که به رخ نقطه سودا نهاد
[M2]داغ غمت بر دل شیدا نهاد
[B][M1]هر که به لب آب حیات آمدت
[M2]رخ ز خطش در ظلمات آمدت
[B][M1]گه دم از اندیشه ماهی زنی
[M2]ماه فلک بینی و آهی زنی
[B][M1]گه ز گلی خرم و خندان شوی
[M2]نغمه سرا بلبل بستان شوی
[B][M1]گه به غزالی دل شیدا دهی
[M2]روی چو دیوانه به صحرا نهی
[B][M1]یار هم آغوش به هر باده نوش
[M2]تو پس زانوی غم اندر خروش
[B][M1]یار هم آواز به هر حیله ساز
[M2]تو ز تب فرقت او در گداز
[B][M1]یار هم آهنگ به هر سینه تنگ
[M2]تو ز دلش کوفته بر سینه سنگ
[B][M1]زیرکیی ورز و چنان گیر یار
[M2]کش بود اندر دل و جانت قرار
[B][M1]محرم خلوتگه رازت شود
[M2]مونس شب های درازت شود
[B][M1]جغد نیی جلوه به هر کاخ چند
[M2]مرغ نیی نغمه ز هر شاخ چند
[B][M1]جلوه گر کنگر یک کاخ شو
[M2]نغمه زن طارم یک شاخ شو
[B][M1]رو به یکی آر که فرخندگیست
[M2]ترک دویی کن که پراکندگیست
[B][M1]میوه مقصود کی آرد درخت
[M2]تا نکند پای به یک جای سخت
[A]
[B][M1]بوالهوسی بر سر راهی رسید
[M2]جلوه کنان چارده ماهی بدید
[B][M1]هاله شده گرد قمر معجرش
[M2]خیمه زده بر مه و خور چادرش
[B][M1]نغمه سرا جنبش خلخال او
[M2]نافه گشا زلف ز دنبال او
[B][M1]نعره برآورد که ای خودپرست
[M2]پای مکن تیز که رفتم ز دست
[B][M1]از تو به فریاد شدم همنفس
[M2]راه کرم گیر و به فریاد رس
[B][M1]تازه صنم چون شعف او بدید
[M2]وان همه شور و شغب او شنید
[B][M1]چون گل خندان ز دم او شکفت
[M2]غنچه نوشین شکفانید و گفت
[B][M1]خواهر من می رسد اینک ز پی
[M2]به ز چو من صد سر یک موی وی
[B][M1]نیست ز خوبان سخن آنجا که اوست
[M2]من کیم و صد چو من آنجا که اوست
[B][M1]با شرف حسن خداداد من
[M2]رفته به شاگردیش استاد من
[B][M1]ساده دل آن وسوسه چون گوش کرد
[M2]قاعده کار فراموش کرد
[B][M1]در غلط افتاد ز گفتار او
[M2]چشم وفا تافت ز دیدار او
[B][M1]کرد بسی در ره بیره نگاه
[M2]دید رهی دور و کسی نی به راه
[B][M1]بار دگر لب به سخن باز کرد
[M2]لابه گری پیش وی آغاز کرد
[B][M1]بانگ زد آن ماه که ای هرزه گوی
[M2]به که بگردانی ازین هرزه روی
[B][M1]قبله مقصود یکی بیش نیست
[M2]قاصد آن قبله دو اندیش نیست
[B][M1]شرط طلب ترک دویی کردن است
[M2]روی ارادت به یک آوردن است
[B][M1]چون ز یکی رو به دو آورده ای
[M2]رسم نو است اینکه تو آورده ای
[B][M1]چند کشیدن ز دو بینان گزند
[M2]دیده دل جامی از اینان ببند
[B][M1]چشم تو را گر نه غبار شکیست
[M2]چون ز دو عالم نه رخت در یکیست
[A]
[B][M1]بحر ازل موج کرم برگرفت
[M2]دامن ساحل همه گوهر گرفت
[B][M1]جوهری طبع سخن پروران
[M2]کرد نگاهی به فراست در آن
[B][M1]هر چه سزا بود به سفتن بسفت
[M2]وانچه نه در پرده نسیان نهفت
[B][M1]زان گهر سفته هزاران هزار
[M2]گوش جهان را شده بین گوشوار
[B][M1]حیف که این قوم گهر ناشناس
[M2]مهره کش سلک امید و هراس
[B][M1]هر چه بر آن نام گهر بسته اند
[M2]مهره صفت بر دم خر بسته اند
[B][M1]گوهر کرده ز شرف زهرگی
[M2]زان شرف افتاده به خر مهرگی
[B][M1]ای که رسد از دل دانشورت
[M2]مرسله بر مرسله زان گوهرت
[B][M1]پرده گشای هنر خویش باش
[M2]نرخ فزای گهر خویش باش
[B][M1]باش به دکانچه دوران به هوش
[M2]جنس گران را مشو ارزان فروش
[B][M1]داشت فلک چون به تو ارزانیش
[M2]تو مده ارزان ز گران جانیش
[B][M1]چند ز تار طمع و پود لاف
[M2]بر قد هر سفله شوی حله باف
[B][M1]چند نهی نام لئیمان کریم
[M2]چند کنی وصف سفیهان حلیم
[B][M1]آن که به صد نیش یکی قطره خون
[M2]ناید از امساک ز دستش برون
[B][M1]نام کفش قلزم احسان کنی
[M2]وصف به بحر گهر افشان کنی
[B][M1]وان که به تعلیمگه ماه و سال
[M2]شکل الف را نشناسد ز دال
[B][M1]عارف آغاز ازل خوانیش
[M2]واقف انجام ابد دانیش
[B][M1]وان که چو از گربه برآید خروش
[M2]رو نهد از بیم به سوراخ موش
[B][M1]شیر ژیان ببر بیان گوییش
[M2]بلکه دلاورتر ازان گوییش
[B][M1]این همه اندیشه ناراست چیست
[M2]این همه آیین کم و کاست چیست
[B][M1]این همه از حرص و طمع زاده است
[M2]خود که ز خرص و طمع آزاده است
[B][M1]دور بود جوع طمع از شبع
[M2]گرسنه چشمند حروف طمع
[B][M1]شب که طمع بر تو کمین آورد
[M2]پشت قناعت به زمین آورد
[B][M1]رخت به بیغوله ماتم کشی
[M2]بیهده ای چند فراهم کشی
[B][M1]پوست کنی معنی استاد را
[M2]عور کنی طرفه بغداد را
[B][M1]برکشی از شاهد اطلس لباس
[M2]اطلس و سازیش لباس از پلاس
[B][M1]قافیه معیوب و روی ناروا
[M2]علت وزنش الم بی دوا
[B][M1]صدر و عجز بی مزه و خام ازو
[M2]حشو خبر داده خود این نام ازو
[B][M1]از تعب طبع کج اندیش خویش
[M2]چون شوی آسوده نهی پیش خویش
[B][M1]کهنه دواتی چو دلت تار و تنگ
[M2]کاغذی از تیره رخت برده رنگ
[B][M1]خامه چو نظم سخنت سخت سست
[M2]املی ناراست خط نادرست
[B][M1]گشته دو تا میل سوادش کنی
[M2]واسطه نیل مرادش کنی
[B][M1]در سر دستار زنی صبحگاه
[M2]قطره زنان تا در اصحاب جاه
[B][M1]خواجه به رویی که مبیناد کس
[M2]منتظر او منشیناد کس
[B][M1]چون بدر آید پس صد انتظار
[M2]بر زبر بهتری از خود سوار
[B][M1]پیش دوی بوسه به پایش دهی
[M2]لابه کنان داد ثنایش دهی
[B][M1]رقعه شعر آوری از سر برون
[M2]صد رقم از حرص و طمع در درون
[B][M1]آردش آن رقعه که صدپاره باد
[M2]نامه عصیان و قیامت به یاد
[B][M1]تا نخورد زخم سفاهت ز تو
[M2]رقعه ستاند به کراهت ز تو
[B][M1]او ز زبان طلبت در گریز
[M2]حرص تو دندان طمع کرده تیز
[B][M1]بیهده گفتار تو در مدح کس
[M2]نقش بر آب است و گره بر نفس
[B][M1]مزد بر آن بیهده بیهوده است
[M2]خاصه ازان کس که نفرموده است
[B][M1]طرفه که کاری به تبرع کنی
[M2]باز بر آن مزد توقع کنی
[B][M1]سوخت جهان از طمع خام تو
[M2]خلق به جان آمد از ابرام تو
[B][M1]ترک لجاج و کم ابرام گیر
[M2]یکدم ازین دغدغه آرام گیر
[B][M1]خواجه ز فضل تو به صد دل ملول
[M2]تو ز ندیمیش زبان پر فضول
[B][M1]تو به حضورش به سرور آمده
[M2]او ز حضور تو نفور آمده
[B][M1]منتظر وقت نشسته که چون
[M2]با تو دهد نفرت خاطر برون
[A]
[B][M1]فربهی از خوان سخن پروری
[M2]شاعریش کرده لقب لاغری
[B][M1]گفت به نظم خوش و شعر فصیح
[M2]بهر یکی خواجه فربه مدیح
[B][M1]خواجه مسکین چو مدیحش شنید
[M2]بوی توقع به مشامش رسید
[B][M1]کرد ازان نامه پر رنگ و ریو
[M2]خاطر او رم چو ز لاحول دیو
[B][M1]خاست ازان انجمن پر گزند
[M2]کرد توجه سوی قصر بند
[B][M1]چون نفس از فربهیش گشت تنگ
[M2]در رهش افتاد زمانی درنگ
[B][M1]گفت بدو لاغری مدح سنج
[M2]فربهیت می دهد ای خواجه رنج
[B][M1]خواجه ازان نکته چو گل بر شکفت
[M2]با دل صد پاره بخندید و گفت
[B][M1]رنج همه گر چه ز تن پروریست
[M2]رنج من اکنون همه از لاغریست
[B][M1]لاغری از فربهیم دست برد
[M2]در کف صد محنت و رنجم سپرد
[B][M1]جان تو جامی به درون لاغر است
[M2]حرص تو از جان تو فربه تر است
[B][M1]عمر گرانمایه به سر می بری
[M2]غافل ازین فربهی و لاغری
[A]
[B][M1]ای شب امید مرا ماه نو
[M2]دیده بختم به خیالت گرو
[B][M1]از پس سی روز برآید هلال
[M2]روی نمودی تو پس از شصت سال
[B][M1]سال تو چار است به وقت شمار
[M2]چار تو چل باد و چلت باز چار
[B][M1]هر چل تو یک چله کز علم و حال
[M2]سیر کنی در درجات کمال
[B][M1]نام تو شد یوسف مصر وفا
[M2]باد لقب دولت و دین را ضیا
[B][M1]می کنم از خامه حکمت نگار
[M2]بهر تو این نامه حکمت نگار
[B][M1]گر چه کنون نیست تو را فهم پند
[M2]چون به حد فهم رسی کار بند
[B][M1]تا نشود برقع تو موی روی
[M2]پا منه از خانه به بازار و کوی
[B][M1]سلسله بند قدم خویش باش
[M2]حبس نشین حرم خویش باش
[B][M1]هیچگه از صحبت همخانگان
[M2]رخت مکش بر در بیگانگان
[B][M1]طلعت بیگانه نه میمون بود
[M2]خاصه که سالش ز تو افزون بود
[B][M1]ور به دبستان سر و کارت دهند
[M2]لوح «الف بی » به کنارت نهند
[B][M1]پهلوی هر سفله مشو جانشین
[M2]از همه یکتا شو و تنها نشین
[B][M1]گر چه به خود نیست کج اندام «الف »
[M2]بین که چه سان کج شده در «لام الف »
[B][M1]لوح خود آن دم که نهی بر کنار
[M2]چون «الف » انگشت ازان بر مدار
[B][M1]«دل » وش از شرم فکن سر به پیش
[M2]«صاد» صفت دوز بر آن چشم خویش
[B][M1]خنده زنان گاه به آن گه به این
[M2]رسته دندان منما همچو «سین »
[B][M1]دل مکن از فکر پریشان دو نیم
[M2]تنگ دهان باش ز گفتن چو «میم »
[B][M1]گوش مده بیهده هر قیل و قال
[M2]تا نکشی درد سر گوشمال
[B][M1]دار ادب درس معلم نگاه
[M2]تا نشوی طبلک تعلیمگاه
[B][M1]سیلی او گر چه فضیلت ده است
[M2]گر تو به سیلی نرسانی به است
[B][M1]پی چو به سر منزل قرآن بری
[M2]روزی هر روزه ازان خوان خوری
[B][M1]چند گره زن به میان رحل وار
[M2]شاهد مصحف بنشان بر کنار
[B][M1]باش ز رخسار نکو فال او
[M2]محو تماشای خط و خال او
[B][M1]هر چه کنی زو گهر سلک خویش
[M2]ساز به تکرار زبان ملک خویش
[B][M1]حرف نوشته به دل طفل خرد
[M2]گزلک نیسان نتواند سترد
[B][M1]چون تو حق حفظ وی آری بجای
[M2]حفظ حق از جانت شود غم زدای
[B][M1]دست طلب ده به قلم گاه گاه
[M2]شو به سوی خطه خط رو به راه
[B][M1]باز نشان از ره کسب کمال
[M2]از نم آن نایژه گرد ملال
[B][M1]کوش به تحسین خط از هر نمط
[M2]لیک نه چندان که شوی جمله خط
[B][M1]صفر مکن بهر سه انگشت خویش
[M2]از گهر هر هنری مشت خویش
[B][M1]شعر اگر چه هنری دیگر است
[M2]شمه ای از عیب به شعر اندر است
[B][M1]شعر که عیبش ز میان سر زند
[M2]همت پاکانش قلم در زند
[B][M1]ور فتدت گه گهی اندیشه اش
[M2]کوش که چون من نکنی پیشه اش
[B][M1]هر نفس آمد گهری ارجمند
[M2]قیمت آن بیشتر از چون و چند
[B][M1]آن گهر از دست مده رایگان
[M2]خاصه که در مدح فرومایگان
[B][M1]محنت این کار به خود ره مده
[M2]رنج کشی در طلب علم به
[B][M1]تاج سر جمله هنرهاست علم
[M2]قفل گشای همه درهاست علم
[B][M1]در طلب علم کمر چست کن
[M2]دست ز اشغال دگر سست کن
[B][M1]با تو پس از علم چه گویم سخن
[M2]علم چو آید به تو گوید چه کن
[B][M1]علم کثیر آمد و عمرت قصیر
[M2]آنچه ضروریست به آن شغل گیر
[B][M1]هر چه ضروریست چو حاصل کنی
[M2]به که عمارتگری دل کنی
[B][M1]آنست عمارتگری دل که دل
[M2]واکشی از کشمکش آب و گل
[B][M1]پای به دامن کشی و سر به جیب
[M2]تن به شهادت دهی و جان به غیب
[B][M1]یاد خدا پردگی هش کنی
[M2]هر چه بجز اوست فرامش کنی
[A]
[B][M1]ساده مریدی ز جهان شسته دست
[M2]آمد و در صحبت پیری نشست
[B][M1]گرم نکرده به زمین جا هنوز
[M2]خاست ازان انجمن جان فروز
[B][M1]پیر برآشفت که تعجیل چیست
[M2]نفرت دیو از دم جبریل چیست
[B][M1]گفت قضا پرده کش هوش گشت
[M2]نادره چیزیم فراموش گشت
[B][M1]می روم این لحضه به هر راه و کوی
[M2]تا کنم آن گمشده را جست و جوی
[B][M1]پیر خروشید که ای بوالهوس
[M2]در دو جهان هست یکی چیز و بس
[B][M1]کان نه سزاوار فراموشی است
[M2]قبله گویایی و خاموشی است
[B][M1]گر همه آفاق در آغوش تو
[M2]باشد و آن چیز فراموش تو
[B][M1]غایت آگاهی تو غافل است
[M2]حاصل اوقات تو بی حاصل است
[B][M1]ور بود آن چیز فرا یاد تو
[M2]شاد کن خاطر ناشاد تو
[B][M1]گو دو جهان گشته فراموش باش
[M2]لب ز سخن شان شده خاموش باش
[B][M1]جامی ازین مشغله خاموش کن
[M2]هر چه نه آن چیز فراموش کن
[B][M1]زانکه سرانجام تو خاموشی است
[M2]وآخر کار تو فراموشی است
[A]
[B][M1]خامه چو بر موجب جف القلم
[M2]خشک بیستاد از این خوش رقم
[B][M1]بهر دعا از لب ام الکتاب
[M2]حرف سقاک اللهش آمد خطاب
[B][M1]روح امین دست به آمین گشاد
[M2]چرخ برین سبحه پروین گشاد
[B][M1]گوهر آن سبحه به پایش فشاند
[M2]در قدم غالیه سایش فشاند
[B][M1]گفت جزاک الله ازین فیض پاک
[M2]از تو به سجاده نشینان خاک
[B][M1]نقش شفانامه عیسی ست این
[M2]یا رقم خامه مانی ست این
[B][M1]غنچه ای از گلبن ناز آمده
[M2]یا گلی از گلشن راز آمده
[B][M1]حرف کش دفتر فرزانگیست
[M2]تازه کن مایه دیوانگیست
[B][M1]قفل گشای در کاخ صفاست
[M2]عطر فزای گل شاخ وفاست
[B][M1]صبح طرب مطلع انوار اوست
[M2]جیب ادب مخزن اسرار اوست
[B][M1]نظم کلامش نه بغایت بلند
[M2]تا نشود هر کس ازان بهره مند
[B][M1]سر معانیش نه زانسان دقیق
[M2]کش نتوان یافت به فکر عمیق
[B][M1]لفظ خوش و معنی ظاهر در او
[M2]آب زلال است و جواهر در او
[B][M1]از خس و خاشاک چو صافیست آب
[M2]می نشود بر در و گوهر حجاب
[B][M1]شاهد اسرار وی از صوت و حرف
[M2]کرده لباسی به بر خود شگرف
[B][M1]بسته حروفش تتق مشکفام
[M2]«حور مقصورات فی الخیام »
[B][M1]ماشطه خامه چو آراستش
[M2]از قبل من لقبی خواستش
[B][M1]تحفت الاحرار لقب دادمش
[M2]تحفه به احرار فرستادمش
[B][M1]هر که به دل از خردش روزنی ست
[M2]در نظرش هر ورقی گلشنی ست
[B][M1]راست چمن هاست در آنجا سطور
[M2]پر گل شادی و نهال سرور
[B][M1]جوی زر جدولشان آبخورد
[M2]سبزه تر گرد وی از لاژورد
[B][M1]گرد مجلد سوی جلدش چو میل
[M2]داد ادیم از سر مهرش سهیل
[B][M1]زهره شد از چنگ پرآوازه اش
[M2]تار بریشم ده شیرازه اش
[B][M1]هیکل آیات گرامیست این
[M2]حرز حمایتگر جامیست این
[B][M1]باش خدایا به کمال کرم
[M2]حافظ او ز آفت هر کج قلم
[B][M1]ظلمت کلک وی ازین حرف نور
[M2]دار چو انگشت بداندیش دور
[B][M1]چون بتراشد ز سر خامه نیش
[M2]سازد ازان نیش دل نامه ریش
[B][M1]خط وی از خطه دانش برون
[M2]گشته به سر حد خطا رهنمون
[B][M1]چون خط تقطیع نه بر اصطلاح
[M2]وز حک و اصلاح نگیرد صلاح
[B][M1]تیغ کند خامه سر تیز را
[M2]رشته برد نظم دلاویز را
[B][M1]کلک وی از چوب عوان بدتر است
[M2]وزن کش قافیه ویرانگر است
[B][M1]دیده حرفی که بود دیده باز
[M2]گردد ازو وقت کتابت فراز
[B][M1]حرف نگارد چو به کلک هوس
[M2]نقطه نه بر جای نهد چون مگس
[B][M1]گاه زند بر رخ عم خال غم
[M2]گاه شود سیم ز دستش ستم
[B][M1]بس که مرید از قلمش مرتد است
[M2]ضد وی آنجا که نویسد صد است
[B][M1]چند به لب باج حکایت دهیم
[M2]شکر به تاراج شکایت دهیم
[B][M1]شکر که این رشته به پایان رسید
[M2]بخیه این خرقه به دامان رسید
[B][M1]مهر نه خاتمه این خطاب
[M2]شد رقم خاتم تم الکتاب
[END]