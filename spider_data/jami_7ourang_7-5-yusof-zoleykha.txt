[START][A]
[B][M1]الهی غنچه امید بگشای
[M2]گلی از روضه جاوید بنمای
[B][M1]بخندان از لب آن غنچه باغم
[M2]وز این گل عطر پرور کن دماغم
[B][M1]درین محنت سرای بی مواسا
[M2]به نعمت های خویشم کن شناسا
[B][M1]ضمیرم را سپاس اندیشه گردان
[M2]زبانم را ستایش پیشه گردان
[B][M1]ز تقویم خرد بهروزیم بخش
[M2]بر اقلیم سخن فیروزیم بخش
[B][M1]دلی دادی ز گوهر گنج بر گنج
[M2]ز گنج دل زبان را کن گهر سنج
[B][M1]گشادی نافه طبع مرا ناف
[M2]معطر کن ز مشکم قاف تا قاف
[B][M1]ز شعرم خامه را شکر زبان کن
[M2]ز عطرم نامه را عنبر فشان کن
[B][M1]سخن را خود سرانجامی نمانده ست
[M2]وز آن نامه بجز نامی نمانده ست
[B][M1]درین خمخانه شیرین فسانه
[M2]نمی یابم صدایی زان ترانه
[B][M1]حریفان باده ها خوردند و رفتند
[M2]تهی خم ها رها کردند و رفتند
[B][M1]نبینم پخته ای زین بزم و خامی
[M2]که باشد بر کفش زان باده جامی
[B][M1]بیا جامی رها کن شرمساری
[M2]ز صاف و درد پیش آر آنچه داری
[A]
[B][M1]به نام آن که نامش حرز جانهاست
[M2]ثنایش جوهر تیغ زبانهاست
[B][M1]زبان در کام کام از نام او یافت
[M2]نم از سرچشمه انعام او یافت
[B][M1]خرد را زو نموده دمبدم روی
[M2]هزاران نکته باریک چون موی
[B][M1]پی آن مو زبان را شانه کرده
[M2]ز دندان شانه را دندانه کرده
[B][M1]تعالی الله زهی قیوم دانا
[M2]توانایی ده هر ناتوانا
[B][M1]فلک را انجمن افروز از انجم
[M2]زمین را زیب انجم ده به مردم
[B][M1]مرتب ساز سقف چرخ دایر
[M2]فراز چار دیوار عناصر
[B][M1]به ناف غنچه گل را نافه پیوند
[M2]ز گل بر شاهد گلبن حلی بند
[B][M1]قصب باف عروسان بهاری
[M2]قیام آموز سرو جویباری
[B][M1]بلندی بخش هر همت بلندی
[M2]به پستی افکن هر خود پسندی
[B][M1]گناه آموز رندان قدح خوار
[M2]به طاعت گیر پیران ریاکار
[B][M1]انیس خلوت شب زنده داران
[M2]رفیق روز در محنت گزاران
[B][M1]ز بحر لطف او ابر بهاری
[M2]کند خار و سمن را آبیاری
[B][M1]ز کان جود او باد خزانی
[M2]کند فرش چمن را زرفشانی
[B][M1]ز شکرش پر شکر کام شگرفان
[M2]ز قهرش زهر عیش تلخ حرفان
[B][M1]وجودش آن فروزان آفتاب است
[M2]که ذره ذره از وی نوریاب است
[B][M1]گر از خورشید و مه دارد نهان روی
[M2]فتد در عرصه نابودشان گوی
[B][M1]به ما زان منت هستی نه آمد
[M2]که هست و هستی و هستی ده آمد
[B][M1]ز بام آسمان تا مرکز خاک
[M2]اگر صد پی به پای وهم و ادراک
[B][M1]فرود آییم یا بالا شتابیم
[M2]ز حکمش ذره ای بیرون نیابیم
[B][M1]مبرا ذاتش از چونی و چندی
[M2]مبراتر ز پستی و بلندی
[B][M1]ز بیچونیش چون و چندها هست
[M2]بلندان با علو قدر او پست
[B][M1]خرد در ذات او آشفته رایی
[M2]طلب در راه او بی دست و پایی
[B][M1]اگر بنهد به لطف خود قدم پیش
[M2]شود زو دوری ما دمبدم بیش
[B][M1]چو خیزد صدمت صیت جلالش
[M2]بود در بارگاه لایزالش
[B][M1]ملک شرمنده از نادانی خویش
[M2]فلک حیران ز سرگردانی خویش
[B][M1]همان بهتر که ما مشتی هوسناک
[M2]کنیم آیینه از زنگ هوس پاک
[B][M1]ز بود خود فراموشی گزینیم
[M2]پس زانوی خاموشی نشینیم
[A]
[B][M1]دلا تا کی درین کاخ مجازی
[M2]کنی مانند طفلان خاک بازی
[B][M1]تویی آن دست پرور مرغ گستاخ
[M2]که بودت آشیان بیرون ازین کاخ
[B][M1]چرا زان آشیان بیگانه گشتی
[M2]چو دونان جغد این ویرانه گشتی
[B][M1]بیفشان بال و پر ز آمیزش خاک
[M2]بپر تا لنگر ایوان افلاک
[B][M1]ببین در رقص ازرق طیلسانان
[M2]ردای نور بر عالم فشانان
[B][M1]همه دور شباروزی گرفته
[M2]به مقصد راه فیروزی گرفته
[B][M1]ولی هر یک چو گوی از جنبش خاص
[M2]به چوگان ارادت گشته رقاص
[B][M1]یکی از غرب رو در شرق کرده
[M2]یکی در غرب کشتی غرق کرده
[B][M1]شده گرم از یکی هنگامه روز
[M2]یکی شب را شده هنگامه افروز
[B][M1]یکی حرف سعادت نقش بسته
[M2]یکی سر رشته دولت گسسته
[B][M1]چنان گرمند در منزل بریدن
[M2]کزین جنبش ندانند آرمیدن
[B][M1]ز رنج راهشان فرسودگی نی
[M2]میان را درد و پا را سودگی نه
[B][M1]چه داند کس که چندین در چه کارند
[M2]همه تن رو شده رو در که دارند
[B][M1]به هر دم تازه نقشی می نمایند
[M2]ولیکن نقشبندی را نشایند
[B][M1]عنان تا کی به دست شک سپاری
[M2]به هر یک روی «هذا ربی » آری
[B][M1]خلیل آسا در ملک یقین زن
[M2]نوای «لا احب الآفلین » زن
[B][M1]کم هر وهم و ترک هر شکی کن
[M2]رخ «وجهت وجهی » در یکی کن
[B][M1]یکی بین و یکی دان و یکی گوی
[M2]یکی خواه و یکی خوان و یکی جوی
[B][M1]ز هر ذره بدو رویی و راهیست
[M2]بر اثبات وجود او گواهیست
[B][M1]بود نقش دل هر هوشمندی
[M2]که باید نقش ها را نقشبندی
[B][M1]به لوحی گر هزاران حرف پیداست
[M2]نیاید بی قلمزن یک الف راست
[B][M1]درین ویرانه نتوان یافت خشتی
[M2]برون از قالب نیکو سرشتی
[B][M1]به خشت از کلک انگشتان نوشته ست
[M2]که آن را دست دانایی سرشته ست
[B][M1]ز لوح خشت چون این حرف خوانی
[M2]ز حال خشت زن غافل نمانی
[B][M1]به عالم این همه مصنوع ظاهر
[M2]به صانع چون نه یی مشغول خاطر
[B][M1]چو دیدی کار رو در کارگر دار
[M2]قیاس کارگر از کار بردار
[B][M1]دم آخر کزان کس را گذر نیست
[M2]سر و کار تو جز با کارگر نیست
[B][M1]بدو آر از همه روی ارادت
[M2]و زو جو ختم کارت بر سعادت
[A]
[B][M1]خداوندا ز هستی ساده بودیم
[M2]ز بیم نیستی آزاده بودیم
[B][M1]نخست از نیست ما را هست کردی
[M2]به قید آب و گل پابست کردی
[B][M1]ز ضعف ناتوانایی رهاندی
[M2]ز نادانی به دانایی رساندی
[B][M1]فرستادی به ما روشن کتابی
[M2]به امر و نهی فرمودی خطایی
[B][M1]میان نیک و بد تخلیط کردیم
[M2]گهی افراط و گه تفریط کردیم
[B][M1]ره فرمودنی ها کم سپردیم
[M2]به نافرمودنی ها پا فشردیم
[B][M1]تو نگذشتی ز دستور عنایت
[M2]نپوشیدی ز ما نور هدایت
[B][M1]بر آن نور از تو گیرم پوششی نیست
[M2]چه حاصل زان چو از ما کوششی نیست
[B][M1]ز ناکوشیدن خود در خروشیم
[M2]بده توفیق کوشش تا بکوشیم
[B][M1]چو دانا همچو نادان گشته غرق است
[M2]ز دانش تا به نادانی چه فرق است
[B][M1]ز دستان های نفس ناخوش آهنگ
[M2]مکن بر ما ره حسن عمل تنگ
[B][M1]در آن تنگی که ما باشیم و آهی
[M2]ز رحمت سوی ما بگشای راهی
[B][M1]ازان ره خوان سوی درگاه ما را
[M2]به ایمان بر برون همراه ما را
[A]
[B][M1]من آن مرغم که دامم دانه توست
[M2]فسون وحشتم افسانه توست
[B][M1]تویی کاسباب کارم ساز کردی
[M2]در نعمت به رویم بازی کردی
[B][M1]کرامت کردی از خدمت پسندی
[M2]به توفیق سجودم سربلندی
[B][M1]به راهت سرمه سا کردی جبینم
[M2]کشیدی سرمه چشم راه بینم
[B][M1]زبانم را به ذکر خود گشادی
[M2]دلم را ذوق یاد خویش دادی
[B][M1]به شیرینی و چربی از زبانم
[M2]نهادی لقمه خوش در دهانم
[B][M1]نه بر دندان ازو کوبی رسیده
[M2]نه از خوردن گلو رنجش کشیده
[B][M1]به شکر آن شکر گفتاریم ده
[M2]ز تلخی رسته شیرین کاریم ده
[B][M1]به بد گفتن زبان من مگردان
[M2]زبان من زیان من مگردان
[B][M1]ز کلکم گر جهد حرف خطایی
[M2]کزان پیش آیدم چون و چرایی
[B][M1]خط عفوم بر آن حرف خطاکش
[M2]چو کلکم زان میفکن در کشاکش
[B][M1]گیاهی ام وفا پرورده تو
[M2]ز آب و گل برون آورده تو
[B][M1]سرم هست از هوا هر سوی مایل
[M2]ولی پایم به کوی توست در گل
[B][M1]گلی کان پای من گیرد به کویت
[M2]ازان گل به که ندهد رنگ و بویت
[B][M1]چو غنچه یکدلم گردان درین باغ
[M2]چو لاله کن نشانمندم یه یک داغ
[B][M1]درین ره حاصلی چون یکدلی نیست
[M2]دو دل بودن به جز بی حاصلی نیست
[B][M1]نبیند پسته یک مغز خندان
[M2]چو بادام دو مغز آزار سندان
[B][M1]چو خوشه پرورد صد دانه در بر
[M2]به هر دانه رسد تیغیش بر سر
[B][M1]چو غنچه یکدل آمد بر وی از خار
[M2]نیابد با هزاران خنجر آزار
[B][M1]گناه من اگر از حد برون است
[M2]هزاران بار ازان فضلت فزون است
[B][M1]اگر باشد دو صد خرمن گناهم
[M2]توانی سوختن از برق آهم
[B][M1]وگر باشد ز عصیان صد کتابم
[M2]توانی شستن از چشم پرآبم
[B][M1]به هر گلرخ که کردم سرخ دیده
[M2]کنون از هر مژه خونم چکیده
[B][M1]خیال روی او از دیده شویم
[M2]از آن رو اشک سرخ آید به رویم
[B][M1]نظر گر سعی در بی آبیم کرد
[M2]سرشک آبی به روی کارم آورد
[B][M1]دو چشم من دو رود است از ندامت
[M2]همین بس آبرویم در قیامت
[B][M1]ازین سودا رسم شاید به سودی
[M2]رسان از من به پیغمبر درودی
[A]
[B][M1]محمد کش قلم چون نامور ساخت
[M2]ز میمش حلقه طوق کمر ساخت
[B][M1]خط لوح عدم زان حرف حک شد
[M2]ازان سر حلقه ملک و ملک شد
[B][M1]تواند شد ز سر حالش آگه
[M2]خرد باجمله دانش حاش لله
[B][M1]درین دیر مسدس زوست روشن
[M2]مثمن روزنی از هشت گلشن
[B][M1]چو پای آراست از خلخال دالش
[M2]سر دین پروران شد پایمالش
[B][M1]چه نام است این که در دیوان هستی
[M2]بر او نگرفته نامی پیشدستی
[B][M1]زبانم چون ز وی حرفی سراید
[M2]دل و جانم زلذت پر برآید
[B][M1]چو نام اینست نام آور چه باشد
[M2]مکرم تر بود از هر چه باشد
[B][M1]مکرم شد ز عالم نسل آدم
[M2]مکرم تر ویست از هر مکرم
[B][M1]خدا بر سروران سرداریش داد
[M2]ز خیل انبیاسالاریش داد
[B][M1]چو آدم در ره هستی قدم زد
[M2]ز مهر روی صبح آراش دم زد
[B][M1]ز جودش گر نگشتی راه مفتوح
[M2]نبردی ره به جودی کشتی نوح
[B][M1]خلیل از وی نسیمی یافت کآتش
[M2]بر او شد همچو خرم گلستان خوش
[B][M1]مسیح از مقدم او مژده گویی
[M2]کلیم از مشعل او شعله جویی
[B][M1]به مصر جاهش از کنعان رسیده
[M2]غلامی بود یوسف زر خریده
[B][M1]در آن وادی که صالح ناقه کش بود
[M2]به یاد محملش با فاقه خوش بود
[B][M1]ز بستان وفا آزاده سروی
[M2]ز باغ اصطفی رعنا تذروی
[B][M1]قدش را پایه گردون خرامی
[M2]لبش را مایه یحیی العظامی
[B][M1]به بالا سایه بان چتر سحابش
[M2]چو زرین قبه بر چتر آفتابش
[B][M1]چو مه را بر سپر تیر اشارت
[M2]زد از سبابه معجز بشارت
[B][M1]دو نون شد میم دور حلقه ماه
[M2]چهل را ساخت شست او دو پنجاه
[B][M1]بلی چون داشت دستش بر قلم پشت
[M2]رقم زد خط شق بر مه به انگشت
[B][M1]نبودش خط ولی زد خط تخجیل
[M2]به کلک نسخ بر تورات و انجیل
[B][M1]خرامان سرو وی از سایه آزاد
[M2]جهان از سایه سرو وی آباد
[B][M1]ز سایه بود برتر پایه او
[M2]زمین و آسمان در سایه او
[B][M1]تنش را بود جان پاک مایه
[M2]ندید از جان کسی بر خاک سایه
[B][M1]فلک همچون زمین چون سایه دارش
[M2]ندید افتاد در پا سایه وارش
[B][M1]به سنگ از دست دشمن لعل او خست
[M2]به مشت ریگ پشت جمله بشکست
[B][M1]گر چه کور شد زان چشم هر خام
[M2]چو سرمه ساخت روشن چشم اسلام
[B][M1]دهانش بود از در حقه پر
[M2]شد از خون درج مرجان حقه در
[B][M1]یکی دینار بود از حلم و فرهنگ
[M2]محک آمد پی دینارش آن سنگ
[B][M1]چو شد معیار او آن سنگ کاری
[M2]نشد ظاهر بجز کامل عیاری
[B][M1]پی دیوار ایمان بود کارش
[M2]ولی شد چار دای از چار یارش
[B][M1]کجا در راه دین درد آزمایی
[M2]که تا یابد به هر دائی دوایی
[B][M1]دوای جان جامی درد او باد
[M2]دلش همواره غم پرورد او باد
[A]
[B][M1]شبی دیباچه صبح سعادت
[M2]ز دولت های روز افزون ز یادت
[B][M1]ز قدر او مثالی لیلت القدر
[M2]ز نور او براتی لیلت البدر
[B][M1]سواد طره اش خجلت ده حور
[M2]بیاض غره اش «نور علی نور»
[B][M1]نسیمش جعد سنبل شانه کرده
[M2]هوایش اشک شبنم دانه کرده
[B][M1]به مسمار ثوابت چرخ سیار
[M2]ببسته بر جهان درهای ادبار
[B][M1]گرفته گرگ و میش آرام در وی
[M2]گوزن و شیر با هم رام در وی
[B][M1]طرب را چون سحر خندان ازو لب
[M2]گریزان روز محنت زو شباشب
[B][M1]درین شب آن چراغ چشم بینش
[M2]سزای آفرین از آفرینش
[B][M1]چو دولت شد ز بدخواهان نهانی
[M2]سوی دولتسرای ام هانی
[B][M1]به پهلو تکیه بر مهد زمین کرد
[M2]زمین را مهد جان نازنین کرد
[B][M1]دلش بیدار و چشمش در شکر خواب
[M2]ندیده چشم بخت این خواب در خواب
[B][M1]درآمد ناگهان ناموس اکبر
[M2]سبکروتر ازین طاووس اخضر
[B][M1]بر او مالید پر کای خواجه برخیز
[M2]که امشب خوابت آمد دولت انگیز
[B][M1]برون بر یک زمان زین خوابگه رخت
[M2]تو بخت عالمی بیخواب به بخت
[B][M1]پسیچ راه عشرت کردم اینک
[M2]براقی برق سیر آوردم اینک
[B][M1]جهنده بر زمین خوش بادپایی
[M2]پرنده در هوا فرخ همایی
[B][M1]چو عقل مینوی افلاک گردی
[M2]چو فکر هندسی گیتی نوردی
[B][M1]نه دست کس عنان او بسوده
[M2]نه از پایی رکابش گشته سوده
[B][M1]چو آن دل کز بتان دارد فراغی
[M2]ندیده ران او آسیب داغی
[B][M1]گرش بایستی آخور بهر خوردن
[M2]گرفتش شغل او گردون به گردن
[B][M1]ز زین بی رنج پشت نازنینش
[M2]ندیده رنجی از کس پشت زینش
[B][M1]ازان دولتسرا چون خواجه دین
[M2]خرامان شد به عزم خانه زین
[B][M1]شد از سبوحیان گردون صدا ده
[M2]که «سبحان الذی اسری بعبده »
[B][M1]زد از سم آن براق برق رفتار
[M2]ز مکه سکه بر اقصی درم وار
[B][M1]زدش در نیم لحظه بلکه کمتر
[M2]ز دور کاسه سم حلقه بر در
[B][M1]در آن مسجد امام انبیا شد
[M2]صف پیشینیان را پیشوا شد
[B][M1]وز آنجا شد بر این فیروزه خرگاه
[M2]چو هاله خیمه زد پیرامن ماه
[B][M1]کشیدش بر جبین داغ غلامی
[M2]بر آمد زانگهش نام تمامی
[B][M1]وز آنجا شد به بالاتر سبک خیز
[M2]عطارد را به فرق سر عطا ریز
[B][M1]وز آنجا کرد سوی زهره آهنگ
[M2]به دامان وفایش زهره زد چنگ
[B][M1]به قصد شستن پا زین گلابه
[M2]چهارم چرخش آورد آفتابه
[B][M1]چو زد بر کاخ پنجم اشبهش گام
[M2]گرفت از نعل بوسش بهره بهرام
[B][M1]فشاند از لعل لب بر مشتری در
[M2]شد از گوهر چو نقطه مشت او پر
[B][M1]به هفتم کاخ چون نعلین سودش
[M2]زحل حل یافت هر مشکل که بودش
[B][M1]وز آن پس قصر هشتم ساخت مسکن
[M2]ثوابت را بدو شد چشم روشن
[B][M1]بنات النعش و پروین لب گشودند
[M2]به نثر و نظم خود او را ستودند
[B][M1]ز مهر شمع رویش نسر طایر
[M2]چو پروانه به گردش گشت دایر
[B][M1]فتاد از شوق سرو دلربایش
[M2]چو سایه نسر واقع زیر پایش
[B][M1]چو شد بر چرخ اطلس عبره اندیش
[M2]به پای اندازش افکند اطلس خویش
[B][M1]وز آنجا چون به شاخ سدره ره جست
[M2]ز پریدن پر جبریل شد سست
[B][M1]به تدبیرش سرافیل از کمین جست
[M2]ز رفرف حجله آیین هودجش بست
[B][M1]چو رفرف شد مشرف از وجودش
[M2]گرفت از دست رفرف عرش زودش
[B][M1]به دست عرش تن چون خرقه بگذاشت
[M2]علم بر لامکان بی خرقه افراشت
[B][M1]گلی بردند ازین دهلیزه پست
[M2]بر آن درگاه والا دست بر دست
[B][M1]جهت را مهره از ششدر رهانید
[M2]مکان را مرکب از تنگی جهانید
[B][M1]مکان یافت خالی از مکان نیز
[M2]که تن محرم نبود آنجا و جان نیز
[B][M1]قدم زنگ حدوث از جان او شست
[M2]وجوب آلایش امکان او شست
[B][M1]یکی ماند آن هم از نعت یکی پاک
[M2]ز بسیاری برون وز اندکی پاک
[B][M1]بدید آنچه از حد دیدن برون بود
[M2]مپرس از ما ز کیفیت که چون بود
[B][M1]نه چندی گنجد آنجا و نه چونی
[M2]فرو بند از کمی لب وز فزونی
[B][M1]شنید آنگه کلامی نی به آواز
[M2]معانی در معانی راز در راز
[B][M1]نه آگاهی ازو کام و زبان را
[M2]نه همراهی بدو نطق و بیان را
[B][M1]ز درکش گوش جان را باد در مشت
[M2]ز حرفش دست دل را کوته انگشت
[B][M1]لباس فهم بر بالای او تنگ
[M2]سمند عقل در صحرای او لنگ
[B][M1]ز گفتن برتر است آن وز شنیدن
[M2]زبان زین گفت و گو باید بریدن
[B][M1]منه جامی ز حد خود برون پای
[M2]وز این دریای جانفرسا برون آی
[B][M1]درین مشهد ز گویایی مزن دم
[M2]سخن را ختم کن والله اعلم
[A]
[B][M1]ز مهجوری برآمد جان عالم
[M2]ترحم یا نبی الله ترحم
[B][M1]نه آخر رحمت للعالمینی
[M2]ز محرومان چرا فارغ نشینی
[B][M1]ز خاک ای لاله سیراب برخیز
[M2]چو نرگس خواب چند از خواب برخیز
[B][M1]برون آور سر از برد یمانی
[M2]که روی توست صبح زندگانی
[B][M1]شب اندوه ما را روز گردان
[M2]ز رویت روز ما فیروز گردان
[B][M1]به تن در پوش عنبر بوی جامه
[M2]به سر بربند کافوری عمامه
[B][M1]فرو آویز از سر گیسوان را
[M2]فکن سایه به پا سرو روان را
[B][M1]ادیم طایفی نعلین پا کن
[M2]شراک از رشته جانهای ما کن
[B][M1]جهانی دیده کرده فرش راهند
[M2]چو فرش اقبال پابوس تو خواهند
[B][M1]ز حجره پای در صحن حرم نه
[M2]به فرق خاک ره بوسان قدم نه
[B][M1]بده دستی ز پا افتادگان را
[M2]یکی دلداریی دلدادگان را
[B][M1]اگر چه غرق دریای گناهیم
[M2]فتاده خشک لب بر خاک راهیم
[B][M1]تو ابر رحمتی آن به که گاهی
[M2]کنی در حال لب خشکان نگاهی
[B][M1]خوش آن کز گرد ره سویت رسیدیم
[M2]به دیده گردی از کویت کشیدیم
[B][M1]به مسجد سجده شکرانه کردیم
[M2]چراغت را ز جان پروانه کردیم
[B][M1]به گرد روضه ات گشتیم گستاخ
[M2]دلی چون پنجره سوراخ سوراخ
[B][M1]زدیم از اشک ابر چشم بی خواب
[M2]حریم آستان روضه ات آب
[B][M1]گهی رفتیم ازان ساحت غباری
[M2]گهی چیدیم ازو خاشاک و خاری
[B][M1]ازان نور سواد دیده دادیم
[M2]وز این بر ریش دل مرهم نهادیم
[B][M1]به سوی منبرت ره بر گرفتیم
[M2]ز چهره پایه اش در زر گرفتیم
[B][M1]ز محرابت به سجده کام جستیم
[M2]قدمگاهت به خون دیده شستیم
[B][M1]به پای هر ستون قد راست کردیم
[M2]مقام راستان درخواست کردیم
[B][M1]ز داغ آرزویت با دل خوش
[M2]زدیم از دل به هر قندیل آتش
[B][M1]کنون گر تن نه خاک آن حریم است
[M2]بحمدالله که جان آنجا مقیم است
[B][M1]به خود درمانده ایم از نفس خود رای
[M2]ببین درمانده ای چند و ببخشای
[B][M1]اگر نبود چو لطفت دستیاری
[M2]ز دست ما نیاید هیچ کاری
[B][M1]قضا می افکند از راه ما را
[M2]خدا را از خدا درخواه ما را
[B][M1]که بخشد از یقین اول حیاتی
[M2]دهد آنگه به کار دین ثباتی
[B][M1]چو هول روز رستاخیز خیزد
[M2]به آتش آب روی ما نریزد
[B][M1]کند بااین همه گمراهی ما
[M2]تو را اذن شفاعتخواهی ما
[B][M1]چو چوگان سرفکنده آوری روی
[M2]به میدان شفاعت امتی گوی
[B][M1]به حسن اهتمامت کار جامی
[M2]طفیل دیگران یابد تمامی
[A]
[B][M1]کتاب فقر را دیباچه راست
[M2]سواد نوک کلک خواجه ماست
[B][M1]کسی چون او به لوح ارجمندان
[M2]نزد نقش بدیع نقشبندان
[B][M1]چو فقر اندر قبای شاهی آمد
[M2]به تدبیر عبیداللهی آمد
[B][M1]به فقر آن را که لطفش آشنا کرد
[M2]به بر گر خرقه ای بودش قبا کرد
[B][M1]ز درویشیش هر کس را نشان است
[M2]ردای خواجگی در پاکشان است
[B][M1]جهان باشد به چشمش کشتزاری
[M2]نمی خواهد دران جز کشت کاری
[B][M1]ازان دانه کزو آدم به ناکام
[M2]ز بستان بهشت آمد بدین دام
[B][M1]هزارش مزرعه در زیر کشت است
[M2]که زاد رفتن راه بهشت است
[B][M1]درین مزرع فشاند تخم و دانه
[M2]در آن عالم نهد انبار خانه
[B][M1]زمین با همتش یک مشت خاک است
[M2]ز مشت خاکش اندر ره چه باک است
[B][M1]ز مشتی خاک کاندر راه بیند
[M2]به دامانش کجا گردی نشیند
[B][M1]اگر قیصر وگر فغفور چین است
[M2]به گرد خرمن از خوشه چین است
[B][M1]به هر جا افکند طرح زراعت
[M2]به رسمی گاوها دارد قناعت
[B][M1]اگر افتد قبول همتش مفت
[M2]شود گاو زمین و آسمان جفت
[B][M1]به خرمن کوبی او فضل بیچون
[M2]ز ثور آورده گاو از چرخ گردون
[B][M1]فلک را بین کواکب در میانه
[M2]ز خرمن هاش یک غربال دانه
[B][M1]به دهقانیش چون داری مسلم
[M2]بدان ماند که گویی روح اعظم
[B][M1]که گر حال مرکب یا بسیط است
[M2]به جمله فیض احسانش محیط است
[B][M1]گیاهی بهره ور شد از نوالش
[M2]ز قوت سوی فعل آمد کمالش
[B][M1]کمال روح اعظم زین چه باشد
[M2]بجز ذم وی این تحسین چه باشد
[B][M1]مقام خواجه برتر از گمان است
[M2]برون از حد تقریر زبان است
[B][M1]دلش بحریست ز اسرار الهی
[M2]ازو یک قطره از مه تا به ماهی
[B][M1]به جنبش چون درآید بحر زخار
[M2]به جنبش قطره چون آید پدیدار
[B][M1]چو بنشیند مراتب دیده بر هم
[M2]ببندد دیده دل از دو عالم
[B][M1]یکی بیند که در قید یکی نیست
[M2]وز آن در تنگنای اندکی نیست
[B][M1]نموده روی در بالا و پست اوست
[M2]اگر بسیار اگر کم هر چه هست اوست
[B][M1]کند در هستی او خویش را گم
[M2]ببندد از دویی چشم توهم
[B][M1]چو گردد قطره اندر بحر ناچیز
[M2]ز بحرش کی بود امکان تمییز
[B][M1]خوش آنانی که سر بر خاک اویند
[M2]دل و جان بسته بر فتراک اویند
[B][M1]همه پر مایه از سرمایه او
[M2]همه در نور حو از سایه او
[B][M1]مبادا سایه او از جهان دور
[M2]ز فقدش دیده ایام بی نور
[B][M1]سنین عمر احرار ملک کیش
[M2]به پیشش باد ز ادوار فلک بیش
[B][M1]خصوصا عمر فرزندان نامیش
[M2]مفصل دار اخلاق گرامیش
[B][M1]درین زنگارگون کاخ زراندود
[M2]بهم یحیی رسوم الفضل والجود
[B][M1]جهان آیینه مقصودشان باد
[M2]در آن نور قدم مشهودشان باد
[A]
[B][M1]جهان یکسر چه ارواح و چه اجسام
[M2]بود شخص معین عالمش نام
[B][M1]بود انسان درین شخص معین
[M2]چو عین باصره در چشم روشن
[B][M1]درین عین آن که چون انسان عین است
[M2]جهان مردمی سلطان حسین است
[B][M1]به زیر این خمیده طاق مینا
[M2]دو چشم آدمیت زوست بینا
[B][M1]خوشا چشمی که بینایی ازو یافت
[M2]به بینایی توانایی ازو یافت
[B][M1]فلک صد چشم دارد بر ره او
[M2]که چشم خود کند منزلگه او
[B][M1]ز روی اوست روشن چشم عالم
[M2]به بوی اوست گلشن خاک آدم
[B][M1]به حسن خلق و لطف خلق بی قیل
[M2]بود یوسف درین مصر فلک نیل
[B][M1]در اصلابش کرم رسمی قدیم است
[M2]کریم ابن الکریم ابن الکریم است
[B][M1]سزد گر از کمال خوبی او
[M2]کند پیر فلک یعقوبی او
[B][M1]ز کف بحر نوال آورده در مشت
[M2]کشیده جویباری از هر انگشت
[B][M1]دو صد کشت امل در هر دیاری
[M2]شده سرسبز از هر جویباری
[B][M1]ز دستش کابر و یم هستند ازان کم
[M2]خروشان باشد ابر و کف زنان یم
[B][M1]نموده لمعه ای از زرفشان تیغ
[M2]نهفته تیغ خود خورشید در میغ
[B][M1]چو گشته برق تیغش پرتوافکن
[M2]جهان را کرده چون خورشید روشن
[B][M1]دو دم یک برق را گر چه بقا نیست
[M2]بقا از تیغ او یکدم جدا نیست
[B][M1]بقای او فنای تیرگی هاست
[M2]نیاید روشنی با تیرگی راست
[B][M1]ز عدل او به وقت خواب شبگیر
[M2]کند نطع از پلنگ خفته نخچیر
[B][M1]ز شبگردی چو یابد گرگ مالش
[M2]نهد از دنبه میشش گرد بالش
[B][M1]پی جذب محبت چنگل باز
[M2]شود قلاب مرغ تیز پرواز
[B][M1]درخت بیشه ای پر شاخ و پیوند
[M2]اگر شاخ گوزنی را کند بند
[B][M1]کند شیر ژیان مشکل گشایی
[M2]به پنجه بخشد از بندش رهایی
[B][M1]کمینگاه بد اندیشان بی باک
[M2]بود ز اندیشه ناایمنی پاک
[B][M1]اگر یک تن بود چون مهر انور
[M2]ز مشرق تا به مغرب طشتی از زر
[B][M1]نیارد هیچ عور از درع پرهیز
[M2]که در طشت زر او بنگرد تیز
[B][M1]چو صبح آنجا که لطف او بخندد
[M2]چو ظلمت ظلم از آنجا رخت بندد
[B][M1]چو برق آنجا که قهرش بر فروزد
[M2]به یک شعله جهانی را بسوزد
[B][M1]خداوندا به پیران جوانبخت
[M2]که تا هست آسمان چتر و زمین تخت
[B][M1]به زیر پای تخت شاهیش باد
[M2]به تارک چتر ظل اللهیش باد
[B][M1]فلک با چتر او در چاپلوسی
[M2]زمین با تخت او در خاکبوسی
[B][M1]خراب آباد عالم باد معمور
[M2]به اولاد کرامش تا دم صور
[B][M1]به تخصیص آن که چرخ آمد مطیعش
[M2]زمان را تاج سر نام بدیعش
[B][M1]زمانش آن عجم از وی مشرف
[M2]به تعریف عرب بادا معرف
[B][M1]جهان را تا بلندی هست و پستی
[M2]مباد این نام پاک از لوح هستی
[B][M1]دگر شهزاده کز بخت مظفر
[M2]به طفلی شد طفیلش تخت و افسر
[B][M1]خرد چون دید جاه و احترامش
[M2]همی کرد آرزو نقشی ز نامش
[B][M1]درین میدان که بادا خالی از درد
[M2]فلک طاس تهی را پر فرح کرد
[B][M1]ز بزمش خور یکی زرین قدح باد
[M2]دلش چون نام دایم پر فرح باد
[A]
[B][M1]در آن خلوت که هستی بی نشان بود
[M2]به کنج نیستی عالم نهان بود
[B][M1]وجودی بود از نقش دویی دور
[M2]ز گفت و گوی مایی و تویی دور
[B][M1]جمال مطلق از قید مظاهر
[M2]به نور خویش هم بر خویش ظاهر
[B][M1]دلارا شاهدی در حجله غیب
[M2]مبرا دامنش از تهمت عیب
[B][M1]نه با آیینه رویش در میانه
[M2]نه زلفش را کشیده دست شانه
[B][M1]صبا از طره اش نگسسه تاری
[M2]ندیده چشمش از سرمه غباری
[B][M1]نگشته با گلش همسایه سنبل
[M2]نبسته سبزه ای پیرایه بر گل
[B][M1]رخش ساده ز هر خطی و خالی
[M2]ندیده هیچ چشمی زو خیالی
[B][M1]نوای دلبری با خویش می ساخت
[M2]قمار عاشقی با خویش می باخت
[B][M1]ولی زانجا که حکم خوبروییست
[M2]ز پرده خوبرو در تنگ خوییست
[B][M1]نکو رو تاب مستوری ندارد
[M2]ببندی در ز روزن سر برآرد
[B][M1]نظر کن لاله را در کوهساران
[M2]که چون خرم شود فصل بهاران
[B][M1]کند شق شقه گلریز خارا
[M2]جمال خود کند زان آشکارا
[B][M1]تو را چون معنیی در خاطر افتد
[M2]که در سلک معانی نادر افتد
[B][M1]نیاری از خیال آن گذشتند
[M2]دهی بیرون به گفتن یا نوشتن
[B][M1]چو هر جا هست حسن اینش تقاضاست
[M2]نخست این جنبش از حسن ازل خاست
[B][M1]برون زد خیمه ز اقلیم تقدس
[M2]تجلی کرد بر آفاق و انفس
[B][M1]ز هر آیینه ای بنمود رویی
[M2]به هر جا خاست از وی گفت و گویی
[B][M1]ازو یک لمعه بر ملک و ملک تافت
[M2]ملک سرگشته خود را چون فلک یافت
[B][M1]همه سبوحیان سبوح جویان
[M2]شدند از بیخودی سبوح گویان
[B][M1]ز غواصان این بحر فلک فلک
[M2]برآمد غلغل سبحان ذی الملک
[B][M1]ازان لمعه فروغی بر گل افتاد
[M2]ز گل شوری به جان بلبل افتاد
[B][M1]رخ خود شمع ازان آتش برافروخت
[M2]به هر کاشانه صد پروانه را سوخت
[B][M1]ز نورش تافت بر خورشید یک تاب
[M2]برون آورد نیلوفر سر از آب
[B][M1]ز رویش روی خویش آراست لیلی
[M2]به هر مویش ز مجنون خاست میلی
[B][M1]لب شیرین به شکر ریز بگشاد
[M2]دل از پرویز برد و جان ز فرهاد
[B][M1]سر از جیب مه کنعان برآورد
[M2]زلیخا را دمار از جان برآورد
[B][M1]جمال اوست هر جا جلوه کرده
[M2]ز معشوقان عالم بسته پرده
[B][M1]به هر پرده که بینی پردگی اوست
[M2]قضا جنبان هر دل بردگی اوست
[B][M1]به عشق اوست دل را زندگانی
[M2]به عشق اوست جان را کامرانی
[B][M1]دلی کو عاشق خوبان دلجوست
[M2]اگر داند وگر نی عاشق اوست
[B][M1]هلا تا نغلطی ناگه نگویی
[M2]که از ما عاشقی وز وی نکویی
[B][M1]که همچون نیکویی عشق ستوده
[M2]ازو سر برزده در تو نموده
[B][M1]تویی آیینه او آیینه آرا
[M2]تویی پوشیده و او آشکارا
[B][M1]چو نیکو بنگری آیینه هم اوست
[M2]نه تنها گنج او گنجینه هم اوست
[B][M1]من و تو در میان کاری نداریم
[M2]بجز بیهوده پنداری نداریم
[B][M1]خمش کین قصه پایانی ندارد
[M2]زبانی و زبان دانی ندارد
[B][M1]همان بهتر که هم در عشق پیچیم
[M2]که بی این گفت و گو هیچیم هیچیم
[A]
[B][M1]دل فارغ ز درد عشق دل نیست
[M2]تن بی درد دل جز آب و گل نیست
[B][M1]ز عالم رویت آور در غم عشق
[M2]که باشد عالمی خوش عالم عشق
[B][M1]غم عشق از دل کس کم مبادا
[M2]دلی بی عشق در عالم مبادا
[B][M1]فلک سرگشته از سودای عشق است
[M2]جهان پرفتنه از غوغای عشق است
[B][M1]اسیر عشق شو کازاد باشی
[M2]غمش بر سینه نه تا شاد باشی
[B][M1]می عشقت دهد گرمی و مستی
[M2]دگر افسردگی و خود پرستی
[B][M1]زیاد عشق عاشق تازگی یافت
[M2]ز ذکر او بلند آوازگی یافت
[B][M1]اگر مجنون نه می زین جام خوردی
[M2]که او را در دو عالم نام بردی
[B][M1]هزاران عاقل و فرزانه رفتند
[M2]ولی از عاشقی بیگانه رفتند
[B][M1]نه نامی ماند زیشان نی نشانی
[M2]نه در دست زمانه داستانی
[B][M1]بسا مرغان خوش پیکر که هستند
[M2]که خلق از ذکر ایشان لب ببستند
[B][M1]چو اهل دل ز عشق افسانه گویند
[M2]حدیث بلبل و پروانه گویند
[B][M1]به گیتی گر چه صد کار آزمایی
[M2]همین عشقت دهد از خود رهایی
[B][M1]متاب از عشق رو گر خود مجازیست
[M2]که آن بهر حقیقی کارسازیست
[B][M1]به لوح اول «الف بی » تا نخوانی
[M2]ز قرآن درس خواندن کی توانی
[B][M1]شنیدم شد مریدی پیش پیری
[M2]که باشد در سلوکش دستگیری
[B][M1]بگفت ار پا نشد در عشقت از جای
[M2]برو عاشق شو آنگه پیش ما آی
[B][M1]که بی جام می صورت کشیدن
[M2]نیاری جرعه معنی چشیدن
[B][M1]ولی باید که در صورت نمانی
[M2]وز این پل زود خود را بگذرانی
[B][M1]چو خواهی رخت در منزل نهادن
[M2]نباید بر سر پل ایستادن
[B][M1]بحمدالله که تا بودم درین دیر
[M2]به راه عاشقی بودم سبک سیر
[B][M1]چو دایه مشک من بی نافه دیده
[M2]به تیغ عاشقی نافم بریده
[B][M1]چو مادر بر لبم پستان نهاده ست
[M2]ز خونخواری عشقم شیر داده ست
[B][M1]اگر چه موی من اکنون چو شیر است
[M2]هنوز آن ذوق شیرم در ضمیر است
[B][M1]به پیری و جوانی نیست چون عشق
[M2]دمد بر من دمادم این فسون عشق
[B][M1]که جامی چون شدی در عاشقی پیر
[M2]سبکروحی کن و در عاشقی میر
[B][M1]بنه در عشقبازی داستانی
[M2]که باشد از تو در عالم نشانی
[B][M1]بکش نقشی ز کلک نکته زایت
[M2]که چون از جا روی ماند به جایت
[B][M1]چو از عشق این صدا آمد به گوشم
[M2]به استقبال بیرون رفت هوشم
[B][M1]به جان گشتم گرو فرمانبری را
[M2]نهادم رسم نو سحرآوری را
[B][M1]بر آنم گر خدا توفیق بخشد
[M2]که نخلم میوه تحقیق بخشد
[B][M1]کنم از سوز عشق آن نکته رانی
[M2]که سوزد عقل رخت نکته دانی
[B][M1]درین فیروزه گنبد افکنم دود
[M2]کنم چشم کواکب گریه آلود
[B][M1]سخن را پایه بر جایی رسانم
[M2]که بنوازد به احسنت آسمانم
[A]
[B][M1]پس از پیری و عجز و ناتوانی
[M2]چو بازش تازه شد عهد جوانی
[B][M1]بجز راه وفا و عشق نسپرد
[M2]بر آن زاد و بر آن بود و بر آن مرد
[B][M1]درین نامه سخن رانم ز هر یک
[M2]به خامه گوهر افشانم ز هر یک
[B][M1]به هر نقدی کز ایشان خرج سازم
[M2]ز حکمت تازه گنجی درج سازم
[B][M1]طمع دارم که گر ناگه شگرفی
[M2]بخواند زین محبت نامه حرفی
[B][M1]نتابد نامه سان بر روی من پشت
[M2]نساید خامه وش بر حرفم انگشت
[B][M1]به دورادور اگر بیند خطایی
[M2]نیارد بر سر من ماجرایی
[B][M1]به قدر وسع در اصلاح کوشد
[M2]وگر اصلاح نتواند بپوشد
[B][M1]سخن دیباچه دیوان عشق است
[M2]سخت نوباوه بستان عشق است
[B][M1]خرد را کار و باری جز سخن نیست
[M2]جهان را یادگاری جز سخن نیست
[B][M1]به عالم هر چه از نوی و کهن زاد
[M2]چنین گوید سخندان کز سخن زاد
[B][M1]سخن از کاف و نون دم بر قلم زد
[M2]قلم بر صفحه هستی قدم زد
[B][M1]چو شد قاف قلم زان کاف موجود
[M2]گشاد از چشمه اش فواره جود
[B][M1]جهان باشان که در بالا و پستند
[M2]ز جوشش های آن فواره مستند
[B][M1]چو زان جوشش کند لب نکته رانی
[M2]گلی باشد ز گلزار معانی
[B][M1]زند باد نفس دستش به دامان
[M2]برون آرد ز گلزارش خرامان
[B][M1]کند ره بر در دروازه گوش
[M2]فتد از مقدم او هوش مدهوش
[B][M1]کند خاطر به استقبالش آهنگ
[M2]درآرد دل به بر چون غنچه اش تنگ
[B][M1]گهی لب را نشاط خنده آرد
[M2]گه از دیده نم اندوه بارد
[B][M1]ازو خندد لب اندوهمندان
[M2]و زو گریان شود دلهای خندان
[B][M1]چو این شأن الهی بینم از وی
[M2]معاذالله که دامن چینم از وی
[B][M1]بدین می شغل گیری ساخت پیرم
[M2]به پیرافشانی اکنون شغل گیرم
[B][M1]دهم از دل برون راز نهان را
[M2]بخندانم بگریانم جهان را
[B][M1]کهن شد دولت شیرین و خسرو
[M2]به شیرینی نشانم خسرو نو
[B][M1]سرآمد نوبت لیلی و مجنون
[M2]کسی دیگر سرآمد سازم اکنون
[B][M1]چو طوطی طبع را سازم شکرخا
[M2]ز حسن یوسف و عشق زلیخا
[B][M1]خدا از قصه ها چون احسنش خواند
[M2]به احسن وجه ازان خواهم سخن راند
[B][M1]چو باشد شاهد آن وحی منزل
[M2]نباشد کذب را امکان مدخل
[B][M1]نگردد خاطر از ناراست خرسند
[M2]وگر خود گویی آن را راست مانند
[B][M1]سخن را زیوری چون راستی نیست
[M2]جمال مه بجز ناکاستی نیست
[B][M1]ازان صبح نخستین بی فروغ است
[M2]که لاف روشنی از وی دروغ است
[B][M1]چو صبح راستین از صدق دم زد
[M2]ز خور بر آسمان زرین علم زد
[B][M1]به صنعت گر بیارایی دروغی
[M2]نگیرد زان چراغ وی فروغی
[B][M1]چرا دوزی به قد زشت دیبا
[M2]چو از دیبا نگردد زشت زیبا
[B][M1]ز دیبا زشت زیبایی نیابد
[M2]ولی دیبا سوی زشتی شتابد
[B][M1]رخ گلرنگ را گلگونه باید
[M2]کش از گلگونه گلرنگی فزاید
[B][M1]چو گلگونه به روی تیره مالی
[M2]نبیند دیده زان جز تیره حالی
[B][M1]ز معشوقان چو یوسف کس نبوده
[M2]جمالش از همه خوبان فزوده
[B][M1]ز خوبان هر که را ثانی ندانند
[M2]ز اول یوسف ثانیش خوانند
[B][M1]نبود از عاشقان کس چون زلیخا
[M2]به عشق از جمله بود افزون زلیخا
[B][M1]ز طفلی تا به پیری عشق ورزید
[M2]به شاهی و اسیری عشق ورزید
[A]
[B][M1]گهر سنجان دریای معانی
[M2]ورق خوانان وحی آسمانی
[B][M1]چو تاریخ جهان کردند آغاز
[M2]چنین دادند ازان آدم خبر باز
[B][M1]که چون چشم جهان بینش گشادند
[M2]بر او اولاد او را جلوه دادند
[B][M1]صفوف انبیا یکجا پس و پیش
[M2]ستاده هر صفی در پایه خویش
[B][M1]صفوف اولیا قایم دگر جای
[M2]نهاده در مقام پیروی پای
[B][M1]گروهی با شکوه پادشاهی
[M2]به تاج شوکت شاهی مباهی
[B][M1]ستاده صف به صف دیگر خلایق
[M2]به ترتیب خوش و دستور لایق
[B][M1]چو آدم سوی آن مجمع نظر کرد
[M2]ز هر جمعی تماشای دگر کرد
[B][M1]به چشمش یوسف آمد چون یکی ماه
[M2]نه مه خورشید اوج عزت و جاه
[B][M1]چو شمع انجمن زان جمع ممتاز
[M2]میان جمع شمع آسا سرافراز
[B][M1]جمال نیکوان در پیش او گم
[M2]چنان کز پرتو خورشید انجم
[B][M1]ردای دلبری افکنده بر دوش
[M2]فدای خاک پایش صد رداپوش
[B][M1]کمال حسنش از اندیشه بیرون
[M2]ز حد عقل فکرت پیشه بیرون
[B][M1]به پشتش خلعت لطف الهی
[M2]به فرقش تاج فر پادشاهی
[B][M1]جبینش مطلع صبح سعادت
[M2]شب غیب از رخش روز شهادت
[B][M1]همه پیغمبران از پیش و از پس
[M2]ز ظلمت های جسمانی مقدس
[B][M1]همه ارواح قدسی بی کم و کاست
[M2]علم ها برکشیده از چپ و راست
[B][M1]درین محرابی خورشید قندیل
[M2]فکنده غلغل تسبیح و تهلیل
[B][M1]ازان جاه و جمال آدم عجب ماند
[M2]به عنوان تعجب زیر لب راند
[B][M1]که یارب این درخت از گلشن کیست
[M2]تماشاگاه چشم روشن کیست
[B][M1]بر او این پرتو دولت چرا تافت
[M2]جمال و جاه چندین از کجا یافت
[B][M1]خطاب آمد که نور دیده توست
[M2]فرحبخش دل غمدیده توست
[B][M1]ز باغستان یعقوبی نهالیست
[M2]ز صحرای خلیل الله غزالیست
[B][M1]ز کیوان بگذرد ایوان جاهش
[M2]زمین مصر باشد تختگاهش
[B][M1]ز بس خوبی که در رویش عیان است
[M2]حسدانگیز خوبان جهان است
[B][M1]کند روی تو را آیینه داری
[M2]به بخشش زانچه در گنجینه داری
[B][M1]بگفت اینک در احسان گشادم
[M2]ز شش دانگ جمالش چار دادم
[B][M1]ازان خوبی که باشد دلبران را
[M2]دو بخش او را یکی مر دیگران را
[B][M1]پی نسخ بتان درج ار گشاید
[M2]خط حسن همه ثلثش نماید
[B][M1]پس آوردش به سوی سینه خویش
[M2]صفا بخش از دل بی کینه خویش
[B][M1]ز مهر خویشتن کردش خبردار
[M2]به پیشانی زدش بوسی پدروار
[B][M1]چو گل از ذوق فرزندیش بشکفت
[M2]چو بلبل بر گل رویش دعا گفت
[A]
[B][M1]درین نوبتگه صورت پرستی
[M2]زند هر کس به نوبت کوس هستی
[B][M1]حقیقت را به هر دوری ظهوریست
[M2]ز اسمی بر جهان افتاده نوریست
[B][M1]اگر عالم به یک دستور ماندی
[M2]بسا انوار کان مستور ماندی
[B][M1]گر از گردون نگردد نور خود گم
[M2]نگیرد رونقی بازار انجم
[B][M1]زمستان از چمن بار ار نبندد
[M2]ز تأثیر بهاران گل نخندد
[B][M1]چو آدم رخت ازین محرابگه بست
[M2]به جایش شیث در محراب بنشست
[B][M1]چو وی هم رفت کرد آغاز ادریس
[M2]درین تلبیس خانه درس تقدیس
[B][M1]چو شد تدریس ادریس آسمانی
[M2]به نوح افتاد دین را پاسبانی
[B][M1]به طوفان فنا چون غرقه شد نوح
[M2]شد این در بر خلیل الله مفتوح
[B][M1]چو خوان دعوتش چیدند ز آفاق
[M2]موفق شد به آن انفاق اسحاق
[B][M1]ازین هامون شد او راه عدم کوب
[M2]زد از کوه هدی گلبانگ یعقوب
[B][M1]چو یعقوب از عقب زین کار دم زد
[M2]ز حد شام بر کنعان علم زد
[B][M1]اقامت را به کنعان محمل افکند
[M2]فتادش در فزایش مال و فرزند
[B][M1]شمار گوسفندش از بز و میش
[M2]در آن وادی شد از مور و ملخ بیش
[B][M1]پسر بیرون ز یوسف یازده داشت
[M2]ولی یوسف درون جانش ره داشت
[B][M1]چو یوسف بر زمین آمد ز مادر
[M2]به رخ شد ماه گردون را برادر
[B][M1]دمید از بوستان دل نهالی
[M2]نمود از آسمان جان هلالی
[B][M1]ز گلزار خلیل الله گلی رست
[M2]قبای نازک اندامی بر او جست
[B][M1]برآمد اختری از برج اسحاق
[M2]ز روی او منور چشم آفاق
[B][M1]علم زد لاله ای از باغ یعقوب
[M2]ازو هم مرهم و هم داغ یعقوب
[B][M1]غزالی شد شمیم افزای کنعان
[M2]و زو رشک ختن صحرای کنعان
[B][M1]ز جان تا بود بهره مادرش را
[M2]ز شیر خویش شستی شکرش را
[B][M1]چو دیدش در کنار خود دو ساله
[M2]دمید ایام زهرش در نواله
[B][M1]گرامی دری از بحر کریمی
[M2]ز مادر ماند با اشک یتیمی
[B][M1]پدر چون دید حال گوهر خویش
[M2]صدف کردش کنار خواهر خویش
[B][M1]ز عمه مرغ جانش پرورش یافت
[M2]به گلزار خوشی بال و پرش یافت
[B][M1]قدش آیین خوش رفتاری آورد
[M2]لبش رسم شکر گفتاری آورد
[B][M1]دل عمه به مهرش شد چنان بند
[M2]که نگسستی ازو یک لحظه پیوند
[B][M1]به هر شب خفته چون جان در برش بود
[M2]به هر روز آفتاب منظرش بود
[B][M1]پدر هم آرزوی روی او داشت
[M2]ز هر سو میل خاطر سوی او داشت
[B][M1]جز او کس در دل غمگین نمی یافت
[M2]به گه گه دیدنش تسکین نمی یافت
[B][M1]چنان می خواست کان ماه دل افروز
[M2]به پیش چشم او باشد شب و روز
[B][M1]به خواهر گفت ای کز مهرورزی
[M2]به فرقم چون درخت بید لرزی
[B][M1]ندارم طاقت دوری ز یوسف
[M2]خلاصم ده ز مهجوری ز یوسف
[B][M1]به خلوتگاه راز من فرستش
[M2]به محراب نیاز من فرستش
[B][M1]ز یعقوب این سخن خواهر چو بشنید
[M2]ز فرمانش به صورت سر نپیچید
[B][M1]ولیکن کرد باخود حیله ای ساز
[M2]که تا گیرد ز یعقوبش به آن باز
[B][M1]به کف ز اسحاق بودش یک کمر بند
[M2]به خدمت سوده در راه خداوند
[B][M1]کمربندی که هر دستش که بستی
[M2]ز دست اندازی آفات رستی
[B][M1]چو یوسف را ز خود رو در پدر کرد
[M2]میان بندش نهانی زان کمر کرد
[B][M1]چنان بست آن کمر را بر میانش
[M2]که آگاهی نشد قطعا از آنش
[B][M1]کمر بسته به یعقوبش فرستاد
[M2]وز آن پس در میان آوازه در داد
[B][M1]که گشته ست آن کمربند از میان گم
[M2]گرفتی هر کسی را زان توهم
[B][M1]به زیر جامه جست و جوی کردی
[M2]پس آنگه در دگر کس روی کردی
[B][M1]چو در آخر به یوسف نوبت افتاد
[M2]کمر را از میانش چست بگشاد
[B][M1]در آن ایام هر کس اهل دین بود
[M2]بر او حکم شریعت اینچنین بود
[B][M1]که دزدی هر که بودی پایگیرش
[M2]گرفتی صاحب کالا اسیرش
[B][M1]دگر باره به تزویر این بهانه
[M2]چو کرد آماده بردش سوی خانه
[B][M1]به رویش چشم روشن شاد بنشست
[M2]پس از یکچند اجل چشمش فرو بست
[B][M1]بر او شد خاطر یعقوب خرم
[M2]ز دیدارش نبستی دیده بر هم
[B][M1]به پیش رو چو یوسف قبله ای یافت
[M2]ز فرزندان دیگر روی بر تافت
[B][M1]به یوسف بود هر کاری که بودش
[M2]به یوسف بود بازاری که بودش
[B][M1]به یوسف بود روحش راحت اندوز
[M2]به یوسف بود چشمش دیده افروز
[B][M1]بلی هر جا کزان سان مه بتابد
[M2]اگر خورشید باشد ره نیابد
[B][M1]چه گویم کان چه حسن و دلبری بود
[M2]که بیرون از حد حور و پری بود
[B][M1]مهی بود از سپهر آشنایی
[M2]ازو کون و مکان پر روشنایی
[B][M1]نه مه هیهات روشن آفتابی
[M2]مه از وی بر فلک افتاده تایی
[B][M1]چه می گویم چه جای آفتاب است
[M2]که رخشان چشمه اش اینجا سراب است
[B][M1]مقدس نوری از قید چه و چون
[M2]سر از جلباب چون آورده بیرون
[B][M1]چو آن بیچون درین چون کرده آرام
[M2]پی روپوش کرده یوسفش نام
[B][M1]به دل یعقوب اگر مهرش نهان داشت
[M2]وگر کردش به جان جا جای آن داشت
[B][M1]زلیخایی که رشک حور عین بود
[M2]به مغرب پرده عصمت نشین بود
[B][M1]ز خورشید رخش نادیده تابی
[M2]گرفتار خیالش شد به خوابی
[B][M1]چو بر دوران غم عشق آورد زور
[M2]ز نزدیکان نباشد عاشقی دور
[A]
[B][M1]چنین گفت آن سخندان سخن سنج
[M2]که در گنجینه بودش از سخن گنج
[B][M1]که در مغرب زمین شاهی به ناموس
[M2]همی زد کوس شاهی نام طیموس
[B][M1]همه اسباب شاهی حاصل او
[M2]نمانده آرزویی در دل او
[B][M1]ز فرقش تاج را اقبالمندی
[M2]ز پایش تخت را پایه بلندی
[B][M1]فلک در خیلش از جوزا کمربند
[M2]ظفر با بند تیغش سخت پیوند
[B][M1]زلیخا نام زیبا دختری داشت
[M2]که با او از همه عالم سری داشت
[B][M1]نه دختر اختری از برج شاهی
[M2]فروزان گوهری از درج شاهی
[B][M1]نگنجد در بیان وصف جمالش
[M2]کنم طبع آزمایی با خیالش
[B][M1]ز سر تا پا فرود آیم چو مویش
[M2]شوم روشن ضمیر از عکس رویش
[B][M1]ز نوشین لعلش استمداد جویم
[M2]ز وصفش آنچه در گنجد بگویم
[B][M1]قدش نخلی ز رحمت آفریده
[M2]ز بستان لطافت سر کشیده
[B][M1]ز جوی شهریاری آب خورده
[M2]ز سرو جویباری آب برده
[B][M1]به فرقش موی دام هوشمندان
[M2]ازو تا مشک فرق اما نه چندان
[B][M1]فراوان مو شکافی کرده شانه
[M2]نهاده فرق نازک در میانه
[B][M1]ز فرق او دو نیمه نافه را دل
[M2]و زو در نافه کار مشک مشکل
[B][M1]فرو آویخته زلف سمن سای
[M2]فکنده شاخ گل را سایه در پای
[B][M1]دو گیسویش دو هندوی رسن ساز
[M2]ز شمشاد سرافرازش رسن باز
[B][M1]فلک درس جمالش کرده تلقین
[M2]نهاده از جبینش لوح سیمین
[B][M1]ز طرف لوح سیمینش نموده
[M2]دو نون سرنگون از مشک سوده
[B][M1]به زیر آن دو نون طرفه دو صادش
[M2]نوشته کلک صنع اوستادش
[B][M1]ز حد نون او تا حلقه میم
[M2]الف واری کشیده بینی از سیم
[B][M1]فزوده بر الف صفر دهان را
[M2]یکی ده کرده آشوب جهان را
[B][M1]شده سینش عیان از لعل خندان
[M2]گشاده میم را عقده به دندان
[B][M1]ز بستان ارم رویش نمونه
[M2]در او گلها شکفته گونه گونه
[B][M1]به رو هر جانب از خالی نشانی
[M2]چو زنگی بچگان در گلستانی
[B][M1]زنخدانش که سیم بی زکات است
[M2]در او چاهی پر از آب حیات است
[B][M1]به زیر غبغب ار دانا برد راه
[M2]بود گرد آمده رشحی ازان چاه
[B][M1]قرار دل بود نایاب آنجا
[M2]که هم چاه است و هم گرداب آنجا
[B][M1]بیاض گردنش صافی تر از عاج
[M2]به گردن آورندش آهوان باج
[B][M1]بر و دوشش زده طعنه سمن را
[M2]گل اندر جیب کرده پیرهن را
[B][M1]دو پستان هر یکی چون قبه نور
[M2]حبابی خاسته از عین کافور
[B][M1]دو نار تازه بر رسته ز یک شاخ
[M2]کف امیدشان نبسوده گستاخ
[B][M1]ز بازو گنج سیمش در بغل بود
[M2]عیار سیم پیش آن دغل بود
[B][M1]پی تعویذ آن پاکیزه چون در
[M2]دل پاکان عالم از دعا پر
[B][M1]پریرویان به جان کرده پسندش
[M2]رگ جان ساخته تعویذ بندش
[B][M1]ز تاراج سران تاج و دیهیم
[M2]دو ساعد آستینش کرده پر سیم
[B][M1]کفش راحت ده هر محنت اندیش
[M2]نهاده مرهمی بر هر دل ریش
[B][M1]به دست آورده ز انگشتان قلم ها
[M2]زده از مهر بر دلها رقم ها
[B][M1]دل از هر ناخنش بسته خیالی
[M2]فزوده بر سر بدری هلالی
[B][M1]به پنج انگشت مه را برده پنجه
[M2]ز زور پنجه مه را کرده رنجه
[B][M1]میانش موی بل کز موی نیمی
[M2]ز باریکی بر او از موی بیمی
[B][M1]نیارستی کمر از موی بستن
[M2]کزان مو بودیش بیم گسستن
[B][M1]شکم چون تخته قاقم کشیده
[M2]به نرمی دایه ناف او بریده
[B][M1]سرینش کوهی اما سیم ساده
[M2]چه کوهی کز کمر زیر اوفتاده
[B][M1]بدان نرمی که گر افشردیش مشت
[M2]برون رفتی خمیر آیین ز انگشت
[B][M1]ز دست افشار زرین پس خمش شو
[M2]بیا وین سیم دست افشار بشنو
[B][M1]ز زیر ناف تا بالای زانو
[M2]نگویم هیچ نکته کهنه یا نو
[B][M1]نداده در حریم آن حرمگاه
[M2]حصار عصمتش اندیشه را راه
[B][M1]سخن رانم ز ساق او که چون است
[M2]بنای حسن را سیمین ستون است
[B][M1]بنامیزد بود گلدسته نور
[M2]ولی از چشم هر بی نور مستور
[B][M1]صفای او نمود آیینه را رو
[M2]درآمد از ادب پیشش به زانو
[B][M1]ازان آیینه همزانوی او شد
[M2]که فیض نوریاب از روی او شد
[B][M1]به وی هر کس که همزانو نشیند
[M2]رخ دولت در آن آیینه بیند
[B][M1]قدم در لطف نیز از ساق کم نیست
[M2]چو او در لطف کس صاحب قدم نیست
[B][M1]چنان بودش چو رفتی چست و چابک
[M2]قدم از پاشنه تا پنجه نازک
[B][M1]که گر بر چشم عاشق بودیش جای
[M2]شدی پر آبله ز اشکش کف پای
[B][M1]ندانم از زر و زیور چه گویم
[M2]که خواهد بود قاصر هر چه گویم
[B][M1]به زیور خود که وصف آن پری کرد
[M2]که زیور را جمالش زیوری کرد
[B][M1]پر از گوهر به تارک افسری داشت
[M2]که در هر یک خراج کشوری داشت
[B][M1]در و لعلش که بود آویزه گوش
[M2]همی برد از دل و جان لطف آن هوش
[B][M1]اگر بگسستیش گوهر ز گردن
[M2]شدی گنج جواهر جیب و دامن
[B][M1]مرصع موی بندش کز قفا بود
[M2]هزاران عقد گوهر را بها بود
[B][M1]نه گر لطفش گرفتی یاره را دست
[M2]که یارستی به دستانش بر او بست
[B][M1]نیارم بیش ازین از زر خبر داد
[M2]که شد خلخال و اندر پایش افتاد
[B][M1]گهی در عشوه مسند نشینی
[M2]به زیبا دیبه رومی و چینی
[B][M1]گهی در جلوه ایوان خرامی
[M2]ز زرکش حله مصری و شامی
[B][M1]به هر روز نوی کافکنده پرتو
[M2]نبوده بر تنش جز خلعتی نو
[B][M1]به یک جیبش دوباره سر نسوده
[M2]چون مه هر روز از برجی نموده
[B][M1]ز پابوس سران دامن کشیدی
[M2]بدین دولت مگر دامن رسیدی
[B][M1]ندادی دست جز پیراهنش را
[M2]که در آغوش خود دیدی تنش را
[B][M1]سهی سروان هواداریش کردی
[M2]پریرویان پرستاریش کردی
[B][M1]ز همزادان هزاران حورزاده
[M2]به خدمت روز و شب پیشش ستاده
[B][M1]نه هرگز بر دلش باری نشسته
[M2]نه یکبارش به پا خاری شکسته
[B][M1]نبوده عاشق و معشوق کس را
[M2]نداده ره به خاطر این هوس را
[B][M1]به شب چون نرگس سیراب خفتی
[M2]سحر چون غنچه خندان شکفتی
[B][M1]به سیمین لعبتان از خردسالان
[M2]به صن خانه در رعنا غزالان
[B][M1]دلی فارغ ز لعب چرخ دوار
[M2]نبودی غیر لعبت بازیش کار
[B][M1]بدینسان خرم و دلشاد بودی
[M2]وز آن غم خاطرش آزاد بودی
[B][M1]کش از ایام بر گردن چه آید
[M2]وز این شبهای آبستن چه زاید
[A]
[B][M1]ز کنگردار کاخ شهریاری
[M2]چو حارس دیده شکل کوکناری
[B][M1]به بیداری نمانده دیگرش تاب
[M2]خواص کوکنارش کرده در خواب
[B][M1]ستاره از دهل کوبی دهل کوب
[M2]هجوم خواب دستش بسته بر چوب
[B][M1]نکرده مؤذن از گلبانگ یا حی
[M2]فراش غفلت شب مردگان طی
[B][M1]زلیخا آن به لبها شکر ناب
[M2]شده بر نرگسش شیرین شکر خواب
[B][M1]سرش سوده به بالین جعد سنبل
[M2]تنش داده به بستر خرمن گل
[B][M1]ز بالین سنبلش در هم شکسته
[M2]به گل تار حریرش نقش بسته
[B][M1]به خوابش چشم صورت بین غنوده
[M2]ولی چشم دگر از دل گشوده
[B][M1]در آمد از درش ناگه جوانی
[M2]چه می گویم جوانی نی که جانی
[B][M1]همایون پیکری از عالم نور
[M2]به باغ خلد کرده غارت حور
[B][M1]ربوده سر به سر حسن و جمالش
[M2]گرفته یک به یک غنج و دلالش
[B][M1]کشیده قامتی چون تازه شمشاد
[M2]به آزادی غلامش سرو آزاد
[B][M1]ز بر آویخته زلفی چو زنجیر
[M2]خرد را بسته دست و پای تدبیر
[B][M1]فروزان لمعه نور از جبینش
[M2]مه و خورشید را رو بر زمینش
[B][M1]مقوس ابرویش محراب پاکان
[M2]معنبر سایه بان بر خوابناکان
[B][M1]رخش ماهی ز اوج برج فردوس
[M2]ز ابرو کرده آن مه خانه در قوس
[B][M1]مکحل نرگسش از سرمه ناز
[M2]ز مژگان بر جگرها ناوک انداز
[B][M1]دو لعلش از تبسم در شکر ریز
[M2]دهانش در تکلم شکر آمیز
[B][M1]بریق درش از لعل درافشان
[M2]چو از گلگون شفق برق درخشان
[B][M1]به خنده از ثریا نور می ریخت
[M2]نمک از پسته پرشور می ریخت
[B][M1]ذقن چون سیبی از غبغب مطوق
[M2]ز سیب آویخته آبی معلق
[B][M1]به گل خال رخش از مشک داغی
[M2]گرفته آشیان زاغی به باغی
[B][M1]ز سیمش ساعد و بازو توانگر
[M2]ز بی سیمی میان چون موی لاغر
[B][M1]زلیخا چون به رویش دیده بگشاد
[M2]به یک دیدارش افتاد آنچه افتاد
[B][M1]جمالی دید از حد بشر دور
[M2]ندیده از پری نشنیده از حور
[B][M1]ز حسن صورت و لطف شمایل
[M2]اسیرش شد به یک دل نی به صد دل
[B][M1]گرفت از قامتش در دل خیالی
[M2]نشاند از دوستی در جان نهالی
[B][M1]ز رویش آتشی در سینه افروخت
[M2]وز آن آتش متاع صبر و دین سوخت
[B][M1]وز آن عنبر فشان گیسوی دلبند
[M2]به هر مو رشته جان کرد پیوند
[B][M1]ز طاق ابرویش با ناله شد جفت
[M2]ز خواب آلوده چشمش غرق خون گفت
[B][M1]دل تنگ از لبش تنگ شکر ساخت
[M2]ز دندانش مژه عقد گهر ساخت
[B][M1]ز سیمین ساعدش شست از خرد دست
[M2]میانش را کمر در بندگی بست
[B][M1]به رویش دید مشکین خال دلکش
[M2]نشست از وی سپند آسا بر آتش
[B][M1]ز سیب غبغبش آسیب جان دید
[M2]بدانسان سیبی آسان کی توان چید
[B][M1]بنامیزد چه زیبا صورتی بود
[M2]که صورت کاست و اندر معنی افزود
[B][M1]زلیخا از زلیخایی رمیده
[M2]ازان صورت به معنی آرمیده
[B][M1]ازان معنی اگر آگاه بودی
[M2]یکی از واصلان راه بودی
[B][M1]ولی چون بود در صورت گرفتار
[M2]نشد در اول از معنی خبردار
[B][M1]همه در بند پنداریم مانده
[M2]به صورتها گرفتاریم مانده
[B][M1]ز صورت گر نه معنی رو نماید
[M2]کجا یک دل سوی صورت گراید
[B][M1]یقین داند که در کوزه نمی هست
[M2]ازان در گردن آرد تشنه اش دست
[B][M1]چو سازد غرقه دریای زلالش
[M2]نیاید یاد نم دیده سفالش
[B][M1]شبی خوش همچو صبح زندگانی
[M2]نشاط افزا چو ایام جوانی
[B][M1]ز جنبش مرغ و ماهی آرمیده
[M2]حوادث پای در دامن کشیده
[B][M1]درین بستانسرای پر نظاره
[M2]نمانده باز جز چشم ستاره
[B][M1]ربوده دزد شب هوش عسس را
[M2]زبان بسته جرس جنبان جرس را
[B][M1]سگان را طوق گشته حلقه دم
[M2]در آن حلقه ره فریادشان گم
[B][M1]ز شهپر مرغ شب خنجر کشیده
[M2]ز بانگ صبح نای خود بریده
[A]
[B][M1]سحر چون زاغ شب پرواز برداشت
[M2]خروس صبحگاه آواز برداشت
[B][M1]عنادل لحن دلکش بر کشیدند
[M2]لحاف غنچه ازگل درکشیدند
[B][M1]سمن از آب شبنم روی خود شست
[M2]بنفشه جعد عنبر بوی خود شست
[B][M1]زلیخا همچنان در خواب نوشین
[M2]دلش را روی در محراب دوشین
[B][M1]نبود آن خواب خوش بیهوشیی بود
[M2]ز سودای شبش مدهوشیی بود
[B][M1]کنیزان روی بر پایش نهادند
[M2]پرستاران به دستش بوسه دادند
[B][M1]نقاب از لاله سیراب بگشاد
[M2]خمارآلود چشم از خواب بگشاد
[B][M1]گریبان مطلع خورشید و مه کرد
[M2]ز مطلع سر زده هر سو نگه کرد
[B][M1]ندید از گلرخ دوشین نشانی
[M2]چو غنچه شد فرو در خود زمانی
[B][M1]بر آن شد کز غم آن سرو چالاک
[M2]گریبان همچو گل بر تن زند چاک
[B][M1]ولی شرم از کسان بگرفت دستش
[M2]به دامان صبوری پای بستش
[B][M1]نهان می داشت رازش در دل تنگ
[M2]چو کان لعل لعل اندر دل سنگ
[B][M1]فرو می خورد چون غنچه به دل خون
[M2]نمی داد از درون یک شمه بیرون
[B][M1]لب او با کنیزان در حکایت
[M2]دل او زان حکایت در شکایت
[B][M1]دهانش با رفیقان در شکرخند
[M2]دلش چون نیشکر در صد گره بند
[B][M1]زبانش با حریفان در فسانه
[M2]به دل از داغ عشقش صد زبانه
[B][M1]نظر بر صورت اغیار می داشت
[M2]ولی پیوسته دل با یار می داشت
[B][M1]عنان دل به دستش خود کجا بود
[M2]که هر جا بود با آن دلربا بود
[B][M1]دلی کز عشق در کام نهنگ است
[M2]ز جست و جوی کامش پای لنگ است
[B][M1]برون از یار خود کامی ندارد
[M2]درونش با کس آرامی ندارد
[B][M1]اگر گوید سخن با یار گوید
[M2]وگر جوید مراد از یار جوید
[B][M1]هزاران بار جانش بر لب آمد
[M2]که تا آن روز محنت را شب آمد
[B][M1]شب آمد سازگار عشقبازان
[M2]شب آمد رازدار عشقبازان
[B][M1]ازان بر روزشان شب اختیار است
[M2]که آن یک پرده در دین پرده دار است
[B][M1]چو شب شد روی در دیوار غم کرد
[M2]به زاری پشت خود چون چنگ خم کرد
[B][M1]ز تار اشک بست اوتار بر چنگ
[M2]به دل پردازی خود ساخت آهنگ
[B][M1]ز ناله نغمه جانکاه برداشت
[M2]به زیر و بم فغان و آه برداشت
[B][M1]خیال یار پیش دیده بنشاند
[M2]هم از دیده هم از لب گوهر افشاند
[B][M1]که ای پاکیزه گوهر از چه کانی
[M2]که از تو دارم این گوهر فشانی
[B][M1]دلم بردی و نام خود نگفتی
[M2]نشانی از مقام خود نگفتی
[B][M1]نمی دانم که نامت از که پرسم
[M2]کجا آیم مقامت از که پرسم
[B][M1]اگر شاهی تو را آخر چه نام است
[M2]وگر ماهی تو را منزل کدام است
[B][M1]مبادا هیچ کس چون من گرفتار
[M2]که نی دل دارم اندر بر نه دلدار
[B][M1]خیالت دیدم و بربود خوابم
[M2]گشاد از دیده و دل خون نابم
[B][M1]کنون دارم من بیخواب مانده
[M2]دلی از آتشت در تاب مانده
[B][M1]چه باشد گر زنی آبم بر آتش
[M2]نباشی همچو آتش گرم و سرکش
[B][M1]گلی بودم ز گلزار جوانی
[M2]تر و تازه چو آب زندگانی
[B][M1]نه بر سر هرگزم بادی وزیده
[M2]نه در پا هرگزم خار خلیده
[B][M1]به یک عشوه مرا بر باد دادی
[M2]هزارم خار در بستر نهادی
[B][M1]تنی نازک تر از گلبرگ صد بار
[M2]چه سان خواب آیدم بر بستر خار
[B][M1]همه شب تا سحرگه کارش این بود
[M2]شکایت با خیال یارش این بود
[B][M1]چو شب بگذشت دفع هر گمان را
[M2]بشست از گریه چشم خونفشان را
[B][M1]لبش تر بود از خون خوردن شب
[M2]کلوخ خشک را مالیده بر لب
[B][M1]به بالین رونق از گلبرگ تر داد
[M2]به بستر جان ز سرو سیمبر داد
[B][M1]شب و روزش بدین آیین گذشتی
[M2]سر مویی ازین آیین نگشتی
[A]
[B][M1]کمان عشق هر جا افکند تیر
[M2]سپر داری نباشد کار تدبیر
[B][M1]چو سازد در درون آن تیر خانه
[M2]ز بیرون باشد آن را صد نشانه
[B][M1]خوش است از بخردان این نکته گفتن
[M2]که مشک و عشق را نتوان نهفتن
[B][M1]اگر بر مشک گردد پرده صد توی
[M2]کند غمازی از صد پرده اش بوی
[B][M1]زلیخا عشق را پوشیده می داشت
[M2]به سینه تخم غم پوشیده می کاشت
[B][M1]ولی سر می زد آن هر دم ز جایی
[M2]همی کرد از درون نشو و نمایی
[B][M1]گهی از گریه چشمش آب می ریخت
[M2]چه جای آب خون ناب می ریخت
[B][M1]به هر قطره که از مژگان گشادی
[M2]نهانی راز او بر رو فتادی
[B][M1]گهی از آتش دل آه می کرد
[M2]به گردون دود آهش راه می کرد
[B][M1]به هر آهی که از دل برکشیدی
[M2]کسان بوی کباب دل شنیدی
[B][M1]که از روز و شب بی خواب و بی خورد
[M2]گل سرخش نمودی لاله زرد
[B][M1]بدانستی همه کز هیچ باغی
[M2]نروید لاله ای خالی ز داغی
[B][M1]کنیزان این نشانی ها چو دیدند
[M2]خط آشفتگی بر وی کشیدند
[B][M1]ولی روشن نشد کان را سبب چیست
[M2]قضا جنبان آن حال عجب کیست
[B][M1]یکی گفتا کسی مثلش ندیده ست
[M2]همانا کز کسی چشمش رسیده ست
[B][M1]یکی افتاد این معنی پسندش
[M2]که از دیو و پری آمد گزندش
[B][M1]یکی گفتا همانا سحر سازی
[M2]ز سحرش بست بر دامن طرازی
[B][M1]یکی گفت این همه آثار عشق است
[M2]دلش بی شک به زیر بار عشق است
[B][M1]ولی کس را به بیداری ندیده
[M2]ز خوابش گویی این آفت رسیده
[B][M1]همی بست از گمان هر کس خیالی
[M2]همی کردند با هم قیل و قالی
[B][M1]ولی سر دلش ظاهر نمی شد
[M2]سخن بر هیچ چیز آخر نمی شد
[B][M1]ازان جمله فسونگر دایه ای داشت
[M2]که از افسونگری سرمایه ای داشت
[B][M1]به راه عاشقی کارآزموده
[M2]گهی عاشق گهی معشوق بوده
[B][M1]به هم وصلت ده معشوق و عاشق
[M2]موافق ساز یار ناموافق
[B][M1]شبی آمد زمین بوسید پیشش
[M2]به یاد آورد خدمت های خویشش
[B][M1]بگفت ای غنچه بستان شاهی
[M2]به خاری از تو گلرویان مباهی
[B][M1]دلت خرم لبت پر خنده بادا
[M2]ز فرت بخت ما فرخنده بادا
[B][M1]تو در باغ جمال آن تازه سروی
[M2]که کردت طوطی جان تذروی
[B][M1]من از بحر وفا آن جویبارم
[M2]که پروردت زمانه در کنارم
[B][M1]رخت ز آغاز من بودم که دیدم
[M2]به تیغ مهر نافت من بریدم
[B][M1]سر و تن شستم از مشک و گلابت
[M2]گلاب مشکبو کردم خطابت
[B][M1]قماط از پرده دل کردمت ساز
[M2]ز جانش رشته پیچیدم به صد ناز
[B][M1]غذا از شیر دادم شکرت را
[M2]بپروردم تن جان پرورت را
[B][M1]شب آمد خواب در کار تو کردم
[M2]سحر شد زیب رخسار تو کردم
[B][M1]اگر رفتم طراز دوش بودی
[M2]چو خفتم خفته در آغوش بودی
[B][M1]چو شد شاخ گلت سرو خرامان
[M2]هنوزت دست نگسستم ز دامان
[B][M1]به هر کاریت خدمتگار بودم
[M2]به خدمتگاریت در کار بودم
[B][M1]به هر جا رفت سرو دلربایت
[M2]فتادم همچو سایه در قفایت
[B][M1]چو بنشستی به خدمت ایستادم
[M2]چو خسپیدی به پایت سر نهادم
[B][M1]کنون هم در همان کارم که بودم
[M2]بدان صدقت پرستارم که بودم
[B][M1]ز من راز دلت پنهان چه داری
[M2]ز خود بیگانه ام زینسان چه داری
[B][M1]بگوی آخر درین کارت که انداخت
[M2]که برد اینسان خرد بارت که انداخت
[B][M1]چنین آشفته و در هم چرایی
[M2]چنین با درد و غم همدم چرایی
[B][M1]گل سرخت چرا زرد است ازینسان
[M2]دم گرمت چرا سرد است ازینسان
[B][M1]تو خورشیدی چو ماهت کاستن چیست
[M2]زوال چاشتگاهت خواستن چیست
[B][M1]یقین دانم که زد ماهی تو را راه
[M2]بگو روشن مرا تا کیست آن ماه
[B][M1]اگر بر آسمان باشد فرشته
[M2]ز نور قدسیان ذاتش سرشته
[B][M1]به تسبیح و دعا خوانم چنانش
[M2]که آرم بر زمین از آسمانش
[B][M1]وگر باشد پری در کوه و بیشه
[M2]عزایم خوانیم کار است و پیشه
[B][M1]به تسخیرش عزیمت ها بخوانم
[M2]کنم در شیشه و پیشت نشانم
[B][M1]وگر باشد ز جنس آدمیزاد
[M2]بزودی سازم از وی خاطرت شاد
[B][M1]که باشد خود که پیوندت نخواهد
[M2]نه بنده بل خداوندت نخواهد
[B][M1]زلیخا چون بدید آن مهربانی
[M2]فسون پردازی و افسانه خوانی
[B][M1]ندید از راست گفتن هیچ چاره
[M2]گرفت از گریه مه را در ستاره
[B][M1]که گنج مقصدم بس ناپدید است
[M2]در آن گنج ناپیدا کلید است
[B][M1]چه گویم با تو از مرغی نشانه
[M2]که با عنقا بود هم آشیانه
[B][M1]ز عنقا هست نامی پیش مردم
[M2]ز مرغ من بود آن نام هم گم
[B][M1]چه شیرین است عیش تلخکامی
[M2]که می داند ز کام خویش نامی
[B][M1]ز دوری گر چه باشد تلخ کامش
[M2]کند باری زبان شیرین ز نامش
[B][M1]زبان بگشاد آنگه پیش دایه
[M2]ز همرازی بلندش ساخت پایه
[B][M1]به خواب خویشتن بیداریش داد
[M2]به بیهوشی خود هشیاریش داد
[B][M1]چو دایه حرفی از طومار او خواند
[M2]ز چاره سازیش حیران فرو ماند
[B][M1]بلی این حرف نقش هر خیال است
[M2]که نادانسته را جستن محال است
[B][M1]مرادی را ز اول تا ندانی
[M2]کجا در آخرش جستن توانی
[B][M1]نیارست از دلش چون بند بگشاد
[M2]به اصلاحش زبان پند بگشاد
[B][M1]نخستین گفت کاینها کار دیو است
[M2]همیشه کار دیوان مکر و ریو است
[B][M1]به مردم صورتی زیبا نمایند
[M2]که تا بر وی در سودا گشایند
[B][M1]زلیخا گفت دیوی را چه یارا
[M2]که بنماید چنان شکلی دلارا
[B][M1]تنی کز شور و شر باشد سرشته
[M2]معاذالله کزو زاید فرشته
[B][M1]دگر گفتا که این خوابیست ناراست
[M2]چرا باید به هر ناراست جان کاست
[B][M1]بگفت این خواب اگر ناراست بودی
[M2]بدینسان راستان را کی ربودی
[B][M1]شمارند اهل دل این نکته را راست
[M2]که کج با کج گراید راست با راست
[B][M1]دگر گفتا که هستی دانش اندیش
[M2]برون کن این محال از خاطر خویش
[B][M1]بگفتا کار اگر بودی به دستم
[M2]کی این بار گران دادی شکستم
[B][M1]مرا تدبیر کار از دست رفته ست
[M2]عنان اختیار از دست رفته ست
[B][M1]مرا نقشی نشسته در دل تنگ
[M2]که بی محکم تر است از نقش در سنگ
[B][M1]اگر بادی وزد یا آبی آید
[M2]ز سنگ آن نقش محکم چون زداید
[B][M1]چو دایه دیدش اندر عشق محکم
[M2]فرو بست از نصیحت گوییش دم
[B][M1]نهانی رفت و حالش با پدر گفت
[M2]پدر زان قصه مشکل برآشفت
[B][M1]ولی چون بود عاجز دست تدبیر
[M2]حوالت کرد کارش را به تقدیر
[A]
[B][M1]خوش آن دل کاندر او منزل کند عشق
[M2]ز کار عالمش غافل کند عشق
[B][M1]در او رخشنده برقی برفروزد
[M2]که صبر و هوش را خرمن بسوزد
[B][M1]نماند در وی اندوه سلامت
[M2]شود کاهی بر او کوه ملامت
[B][M1]چنان جانش ملامت کیش گردد
[M2]که عشقش از ملامت بیش گردد
[B][M1]زلیخا همچو مه می کاست سالی
[M2]پس از سالی که شد بدرش هلالی
[B][M1]هلال آسا شبی پشت خمیده
[M2]نشسته در شفق از خون دیده
[B][M1]همی گفت ای فلک با من چه کردی
[M2]رساندی آفتابم را به زردی
[B][M1]فکندی چون کمانم ز استقامت
[M2]نشانم کردی از تیر ملامت
[B][M1]به دست سرکشی دادی عنانم
[M2]کزو جز سرکشی چیزی ندانم
[B][M1]نهاده در دلم از مهر تابی
[M2]بخیلی می کند با من به خوابی
[B][M1]به بیداری نگردد همنشینم
[M2]نیاید هم که در خوابش ببینم
[B][M1]نشان بخت بیداریست آن خواب
[M2]که در وی بینم آن ماه جهانتاب
[B][M1]نگیرد چشم من در خفتن آرام
[M2]ز بخت خویشتن خوابش دهم وام
[B][M1]بود بختم شود از خواب بیدار
[M2]نماید یارم اندر خواب دیدار
[B][M1]همی گفت این سخن تا پاسی از شب
[M2]رسده جانش از اندوه بر لب
[B][M1]ز ناگه زین خیالش خواب بربود
[M2]نبود آن خواب بل بیهوشیی بود
[B][M1]هنوزش تن نیاسوده به بستر
[M2]درآمد آرزوی جانش از در
[B][M1]همان صورت کز اول زد بر او راه
[M2]درآمد با رخی روشنتر از ماه
[B][M1]نظر چون بر رخ زیبایش انداخت
[M2]ز جا برجست و سر در پایش انداخت
[B][M1]زمین بوسید کای سرو گل اندام
[M2]که هم صبرم ز دل بردی هم آرام
[B][M1]به آن صانع که از نور آفریدت
[M2]ز هر آلایشی دور آفریدت
[B][M1]تو را بر خیل خوبان سروری داد
[M2]به لطف از آب حیوان برتری داد
[B][M1]قدت را گلبن بستان جان ساخت
[M2]لبت را مایه قوت روان ساخت
[B][M1]ز روی دلفروزت شمعی افروخت
[M2]که چون پروانه مرغ جان من سوخت
[B][M1]ز مشکین گیسوان دادت کمندی
[M2]که بر من زو به هر موییست بندی
[B][M1]تنم را ساخت چون موی از میانت
[M2]دلم را تنگ چون میم دهانت
[B][M1]که بر جان من بیدل ببخشای
[M2]به پاسخ لعل شکر بار بگشای
[B][M1]بگو با این جمال و دلستانی
[M2]کیی تو وز کدامین خاندانی
[B][M1]درخشان گوهری کانت کدام است
[M2]گرامی شاهی ایوانت کدام است
[B][M1]بگفتا از نژاد آدمم من
[M2]ز جنس آب و خاک عالمم من
[B][M1]کنی دعوی که هستم بر تو عاشق
[M2]اگر هستی درین گفتار صادق
[B][M1]حق مهر و وفای من نگه دار
[M2]به بی جفتی رضای من نگه دار
[B][M1]مکن دندان رسیده شکرت را
[M2]مساز الماس دیده گوهرت را
[B][M1]تو را از من اگر بر سینه داغ است
[M2]نپنداری کزان داغم فراغ است
[B][M1]مرا هم دل به دام توست در بند
[M2]ز داغ عشق تو هستم نشانمند
[B][M1]زلیخا چون بدید آن مهربانی
[M2]ز لعل او شنید آن نکته رانی
[B][M1]گرفت از نو پری دیوانه ای را
[M2]فتاد آتش به جان پروانه ای را
[B][M1]سری مست خیال از خواب برخاست
[M2]جگر پر سوز و جان پر تاب برخاست
[B][M1]به دل اندوه او انبوهتر شد
[M2]به گردون دودش از اندوه بر شد
[B][M1]یکی صد گشت سودایی که بودش
[M2]ز حد بگذشت غوغایی که بودش
[B][M1]زمام عقل بیرون رفتش از دست
[M2]ز بند پند و قید مصلحت رست
[B][M1]همی زد همچو غنچه جیب جان چاک
[M2]چو لاله خون دل می ریخت بر خاک
[B][M1]گهی از مهر رویش روی می کند
[M2]گهی بر یاد زلفش موی می کند
[B][M1]پرستاران به هر سویش نشستند
[M2]به گرد مه چو هاله حلقه بستند
[B][M1]اگر زان حلقه بودی هیچ تقصیر
[M2]برون جستی ز حلقه راست چون تیر
[B][M1]وگر نگرفتیش آن حلقه دامان
[M2]سوی برزن شدی سروش خرامان
[B][M1]وگر بندش نکردی غنچه کردار
[M2]چو گل بی پرده کردی رو به بازار
[B][M1]پدر زان واقعه چون گشت آگاه
[M2]دوا جو شد ز دانایان درگاه
[B][M1]به تدبیرش به هر راهی دویدند
[M2]به از زنجیر تدبیری ندیدند
[B][M1]بفرمودند پیچان ماری از زر
[M2]که باشد مهره دار از لعل و گوهر
[B][M1]به سیمین ساقش آن مار گهر سنج
[M2]درآمد حلقه زن چون مار بر گنج
[B][M1]زلیخا بود گنج خوبی آری
[M2]بود هر گنج را ناچار ماری
[B][M1]چو زرین مار زیر دامنش خفت
[M2]ز دیده مهره می بارید و می گفت
[B][M1]مرا پای دل اندر عشق بند است
[M2]همان بندم ازین عالم پسند است
[B][M1]سبک دستی چرخ عمر فرسای
[M2]بدین بندم چرا سازد گران پای
[B][M1]مرا خود قوت پایی نمانده ست
[M2]به هیچ آمد شدن رایی نمانده ست
[B][M1]به این بند گران پا بستنم چیست
[M2]بدین تیغ جفا دل خستنم چیست
[B][M1]فرو رفته ست پای سرو در گل
[M2]ره جنبش بر او گشته ست مشکل
[B][M1]چه حکمت باغبان بیند درین باب
[M2]که زنجیرش نهد بر پای از آب
[B][M1]به پای دلبری زنجیر باید
[M2]که در یک لحظه هوش از من رباید
[B][M1]نباشد در نظر چندان درنگش
[M2]که بینم سیر روی لاله رنگش
[B][M1]ز من چون برق رخشان بگذرد زود
[M2]بر آرد از دل پر آتشم دود
[B][M1]اگر یاری دهد بخت بلندم
[M2]بدین زنجیر زر پایش ببندم
[B][M1]ببینم روی او چندان که خواهم
[M2]بدو روشن شود روز سیاهم
[B][M1]چه می گویم نگاری ناز پرورد
[M2]که گر بر پشت پا بنشیندش گرد
[B][M1]به روی جان نشیند کوه دردم
[M2]بساط شادمانی درنوردم
[B][M1]پسندم کی فتد بر خاطرش بار
[M2]به سیمین ساق او از بند آزار
[B][M1]مرا صد تیغ خوشتر بر دل تنگ
[M2]که در دامان او خاری زند چنگ
[B][M1]ازین افسانه های عاشقانه
[M2]یکی افتاد ناگه در نشانه
[B][M1]فتاد از زخم آن در سینه اش چاک
[M2]چو صید زخمناک افتاد بر خاک
[B][M1]به بیهوشی زمانی گشت دمساز
[M2]دگر آمد به حال خویشتن باز
[B][M1]به افسون دل دیوانه خویش
[M2]ز سر آغاز کرد افسانه خویش
[B][M1]گهی در گریه گه در خنده می شد
[M2]گهی می مرد و گاهی زنده می شد
[B][M1]همی شد هر دم از حالی به حالی
[M2]بدینسان بود حالش تا به سالی
[A]
[B][M1]بیا ای عشق پر افسون و نیرنگ
[M2]که باشد کار تو گه صلح و گه جنگ
[B][M1]گهی فرزانه را دیوانه سازی
[M2]گهی دیوانه را فرزانه سازی
[B][M1]چو بر زلف پریرویان نهی بند
[M2]به زنجیر جنون افتد خردمند
[B][M1]وگر زان زلف بندی برگشایی
[M2]چراغ عقل یابد روشنایی
[B][M1]زلیخا یک شبی نی صبر و نی هوش
[M2]به غم همراز و با محنت هم آغوش
[B][M1]ز جام درد درد آشامیی کرد
[M2]ز شور عشق بی آرامیی کرد
[B][M1]کشید از مقنعه موی معنبر
[M2]فشاند از آتش دل خاک بر سر
[B][M1]به سجده پشت سرو ناز خم کرد
[M2]زمین را رشک گلزار ارم کرد
[B][M1]ز نرگس ریخت اشک ارغوانی
[M2]چو سوسن کرد ساز خوش زبانی
[B][M1]شد از غمگین دل خود غصه پرداز
[M2]به یار خویش کرد این قصه آغاز
[B][M1]که ای تاراج تو هوش و قرارم
[M2]پریشان کرده ای تو روزگارم
[B][M1]غمم دادی و غمخواری نکردی
[M2]دلم بردی و دلداری نکردی
[B][M1]ندانم نام تو تا سازمش ورد
[M2]نیابم جای تو تا گردمش گرد
[B][M1]به کام خویش می کردم شکر خند
[M2]کنون در بندم از تو چون نی قند
[B][M1]چو غنچه بس که خوردم از غمت خون
[M2]فتادم همچو گل از پرده بیرون
[B][M1]نمی گویم که در چشمت عزیزم
[M2]نه آخر مر تو را کمتر کنیزم
[B][M1]چه باشد گر کنیزی را نوازی
[M2]ز بند محنتش آزاد سازی
[B][M1]مبادا کس به خون آغشته چون من
[M2]میان خلق رسوا گشته چون من
[B][M1]دل مادر ز بد پیوندیم تنگ
[M2]پدر را آید از فرزندیم ننگ
[B][M1]پرستاران مرا بدرود کردند
[M2]به تنهاییم غم فرسود کردند
[B][M1]زدی آتش به جان چون من خسی را
[M2]نسوزد کس بدینسان بی کسی را
[B][M1]به آن مقصود جان و دل خطابش
[M2]بدینسان بود تا بربود خوابش
[B][M1]چو چشمش مست گشت از ساغر خواب
[M2]به خوابش آمد آن غارتگر خواب
[B][M1]به شکلی خوبتر از هر چه گویم
[M2]ندانم بعد ازین دیگر چه گویم
[B][M1]به زاری دست در دامانش آویخت
[M2]به پایش از مژه خون جگر ریخت
[B][M1]که ای در محنت عشقت رمیده
[M2]قرارم از دل و خوابم ز دیده
[B][M1]به پاکی کاینچنین پاک آفریدت
[M2]ز خوبان دو عالم برگزیدت
[B][M1]که اندوه مرا کوتاهیی ده
[M2]ز نام و شهر خویش آگاهیی ده
[B][M1]بگفتا گر بدین کارت تمام است
[M2]عزیز مصرم و مصرم مقام است
[B][M1]به مصر از خاصگان شاه مصرم
[M2]عزیزی داد عز و جاه مصرم
[B][M1]زلیخا چون ز جانان این نشان یافت
[M2]تو گویی مرده صد ساله جان یافت
[B][M1]رسیدش باز ازان گفتار چون نوش
[M2]به تن زور و به جان صبر و به دل هوش
[B][M1]ازان خوابی که دید از بخت بیدار
[M2]اگر چه خفت مجنون خاست هوشیار
[B][M1]خبر زان مه که در دل جوشش آورد
[M2]دگر باره به عقل و هوشش آورد
[B][M1]کنیزان را ز هر سو داد آواز
[M2]که ای با من درین اندوه دمساز
[B][M1]پدر را مژده دولت رسانید
[M2]دلش را زآتش محنت رهانید
[B][M1]که آمد عقل و دانش سوی من باز
[M2]روان شد زآب رفته جوی من باز
[B][M1]بیا بردار بند زر ز سیمم
[M2]که نبود از جنون من بعد بیمم
[B][M1]چو مدخل سیم را در بند مگذار
[M2]به دست خود بند از سیم بردار
[B][M1]پدر را چون شنید این مژده در گوش
[M2]به استقبال آن رفت از سرش هوش
[B][M1]به رسم عاشق اول ترک خود کرد
[M2]وز آن پس ره سوی آن سرو قد کرد
[B][M1]دهان بگشاد آن مار دو سر را
[M2]رهاند از بند زر آن سیمبر را
[B][M1]پرستاران به پاش سر نهادند
[M2]به زیر پایش تخت زر نهادند
[B][M1]نشاندندش فراز مسند ناز
[M2]به زرین تاج کردندش سرافراز
[B][M1]پریرویان ز هر جا جمع گشتند
[M2]همه پروانه آن شمع گشتند
[B][M1]به همزادان چو در مجلس نشستی
[M2]چو طوطی لعل او شکر شکستی
[B][M1]سر درج حکایت باز کردی
[M2]ز هر شهری سخن آغاز کردی
[B][M1]ز روز و شام گشتی نکته انگیز
[M2]شدی از ذکر مصر اندر شکر ریز
[B][M1]حدیث مصریان کردی سرانجام
[M2]که تا بردی عزیز مصر را نام
[B][M1]چو این نامش گرفتی بر زبان جای
[M2]درافتادی به سان سایه از پای
[B][M1]ز ابر دیده سیل خون فشاندی
[M2]نوای ناله بر گردون رساندی
[B][M1]به روز و شب همه این بود کارش
[M2]سخن از یار راندی و دیارش
[B][M1]به این گفتار خوش گشتی سخن گوش
[M2]وگر نی بودی از گفتار خاموش
[A]
[B][M1]به دارالملک گیتی شهریاران
[M2]به تخت شهریاری تاجداران
[B][M1]به دل داغ تمنای تو دارند
[M2]به سینه تخم سودای تو کارند
[B][M1]به سوی ما به امید قبولی
[M2]رسیده ست اینک از هر یک رسولی
[B][M1]بگویم داستان هر رسولت
[M2]ببینم تا که می افتد قبولت
[B][M1]به هر کشور که افتد در دلت میل
[M2]تو را سازم به زودی شاه آن خیل
[B][M1]پدر می گفت و او خاموش می بود
[M2]به بوی آشنایی گوش می بود
[B][M1]خوشا گوش سخن کردن ز جایی
[M2]به امید حدیث آشنایی
[B][M1]ز شاهان قصه ها پی در پی آورد
[M2]ولی از مصریان دم برنیاورد
[B][M1]زلیخا دید کز مصر و دیارش
[M2]نیامد هیچ قاصد خواستگارش
[B][M1]ز دیدار پدر نومید برخاست
[M2]ز غم لرزان چو شاخ بید برخاست
[B][M1]به نوک دیده مروارید می سفت
[M2]ز دل خونابه می بارید و می گفت
[B][M1]مرا ای کاشکی مادر نمی زاد
[M2]وگر می زاد کس شیرم نمی داد
[B][M1]ندانم بر چه طالع زاده ام من
[M2]بدین طالع کجا افتاده ام من
[B][M1]اگر بر خیزد از دریا سحابی
[M2]که ریزد بر لب هر تشنه آبی
[B][M1]چو ره سوی من لب تشنه آرد
[M2]به جای آب جز آتش نبارد
[B][M1]ندانم ای فلک با من چه داری
[M2]چو خویشم غرق خون دامن چه داری
[B][M1]گرم ندهی به سوی دوست پرواز
[M2]ز وی باری چنین دورم مینداز
[B][M1]گر از من مرگ خواهی مردم اینک
[M2]ز بیداد تو جان بسپردم اینک
[B][M1]وگر خواهی مرا در رنج و اندوه
[M2]نهادی بر دلم صد رنج چون کوه
[B][M1]به زیر کوه گاهی چند باشد
[M2]به موج غم گیاهی چند باشد
[B][M1]دلم از زخم تو صد جای ریش است
[M2]اگر رحمی کنی بر جای خویش است
[B][M1]اگر من شاد اگر غمگین تو را چه
[M2]وگر من تلخ اگر شیرین تو را چه
[B][M1]کیم من وز وجود من چه خیزد
[M2]وزین بود و نبود من چه خیزد
[B][M1]اگر شد خرمنم بر باد گو شو
[M2]دو صد خرمن ازین بر تو به یک جو
[B][M1]هزاران تازه گل بر باد دادی
[M2]ز داغ مرگ بر آتش نهادی
[B][M1]کجا گردد تو را خاطر پریشان
[M2]که من باشم یکی دیگر ازیشان
[B][M1]به صد افغان و درد آن روز تا شب
[M2]درون غنچه وار از خون لبالب
[B][M1]سرشک از دیده غمناک می ریخت
[M2]به دست غصه بر سر خاک می ریخت
[B][M1]پدر چون دید شوق و بی قراریش
[M2]ز سودای عزیز مصر زاریش
[B][M1]رسولان را به خلعت های شاهی
[M2]اجازت داد لب پر عذر خواهی
[B][M1]که هست از بهر این فرزانه فرزند
[M2]زبانم با عزیز مصر در بند
[B][M1]بود روشن بر دانش پرستان
[M2]که باشد دست دست پیشدستان
[B][M1]زبان دهر را به زین مثل نیست
[M2]که گوید دست پیشین را بدل نیست
[B][M1]رسولان زان تمنا در گذشتند
[M2]ز پیشش باد در کف بازگشتند
[B][M1]زلیخا گر چه عشق آشفت حالش
[M2]جهان پر بود از صیت جمالش
[B][M1]به هر جا قصه حسنش رسیدی
[M2]شدی مفتون او هر کس شنیدی
[B][M1]سران ملک را سودای او بود
[M2]به بزم خسروان غوغای او بود
[B][M1]به هر وقت آمدی از شهریاری
[M2]به امید وصالش خواستگاری
[B][M1]درین فرصت که از قید جنون رست
[M2]به تخت دلبری هشیار بنشست
[B][M1]رسولان از شه هر مرز و هر بوم
[M2]چو شاه ملک شام و کشور روم
[B][M1]فزون از ده تن از ره در رسیدند
[M2]به درگاه جلالش آرمیدند
[B][M1]یکی منشور ملک و مال در مشت
[M2]یکی مهر سلیمانی در انگشت
[B][M1]که هر یک تحفه کشور ستانیست
[M2]ز شاهی خواستگاری را نشانیست
[B][M1]به هر جا رو نهد آن غیرت خور
[M2]بود تخت آن او و تاج بر سر
[B][M1]به هر کشور که گردد جلوه گاهش
[M2]بد دیهیم شاهی خاک راهش
[B][M1]اگر گیرد چو مه در شام آرام
[M2]دعای او کنند از صبح تا شام
[B][M1]وگر آرد به سوی روم آهنگ
[M2]غلام وی شوند از روم تا زنگ
[B][M1]بدین دستور هر قاصد پیامی
[M2]همی گفت از لب فرخنده نامی
[B][M1]زلیخا را ازین معنی خبر شد
[M2]ز اندیشه دلش زیر و زبر شد
[B][M1]که با اینان ز مصر آیا کسی هست
[M2]که عشق مصریانم پشت بشکست
[B][M1]به سوی مصریانم می کشد دل
[M2]ز مصر ار قاصدی نبود چه حاصل
[B][M1]نسیمی کز دیار مصر خیزد
[M2]که در چشمم غبار مصر بیزد
[B][M1]مرا خوشتر ازان باد است صد بار
[M2]که آرد نافه از صحرای تاتار
[B][M1]درین اندیشه بود او کش پدر خواند
[M2]پدروارش به پیش خویش بنشاند
[B][M1]بگفت ای نور چشم و شادی دل
[M2]ز بند غم خط آزادی دل
[A]
[B][M1]زلیخا داشت از دل بر جگر داغ
[M2]ز نومیدی فزودش داغ بر داغ
[B][M1]بود هر روز را رو در سپیدی
[M2]بجز روز سیاه ناامیدی
[B][M1]پدر چون بهر مصرش خسته جان دید
[M2]علاج خسته جانیش اندر آن دید
[B][M1]که دانایی به راه مصر پوید
[M2]علاجش از عزیز مصر جوید
[B][M1]برد از وی پیامی چند با او
[M2]زلیخا را دهد پیوند با او
[B][M1]ز نزدیکان یکی دانا گزین کرد
[M2]به دانایی هزارش آفرین کرد
[B][M1]بداد از تحفه ها صدگونه چیزش
[M2]به رفتن رای زد سوی عزیزش
[B][M1]پیامش داد کای دور زمانه
[M2]تو را بوسیده خاک آستانه
[B][M1]به هر روز از نوازش های گردون
[M2]عزیزی بر عزیزی بادت افزون
[B][M1]مرا در برج عصمت آفتابیست
[M2]که مه را در جگر افکنده تابیست
[B][M1]ز اوج ماه برتر پایه او
[M2]ندیده دیده خور سایه او
[B][M1]ز گوهر در صدف صافی بدن تر
[M2]ز اختر در شرف پرتو فکن تر
[B][M1]کند پوشیده رخ مه را نظاره
[M2]که ترسد بیندش چشم ستاره
[B][M1]جز آیینه کسی کم دیده رویش
[M2]بجز شانه کسی نبسوده مویش
[B][M1]نباشد غیر زلفش را میسر
[M2]که گاهی افکند در پای او سر
[B][M1]به صحن خانه چون گردد خرامان
[M2]نیارد پایبوسش غیر دامان
[B][M1]ندیده سیب او مشاطه در مشت
[M2]نسوده بر لبش نیشکر انگشت
[B][M1]جمال او ز گل دامن کشیده
[M2]که پیراهن به بدنامی دریده
[B][M1]ز نرگس حسن او پوشیده رخسار
[M2]که نرگس خیره چشم است و قدح خوار
[B][M1]نپوید در فروغ مهر یا ماه
[M2]که تا با او نگردد سایه همراه
[B][M1]گذر بر چشمه و جویش نیفتد
[M2]که چشم عکس بر رویش نیفتد
[B][M1]درون پرده منزلگاه کرده
[M2]ولی صد شور ازو بیرون پرده
[B][M1]همه شاهان هواخواهان اویند
[M2]خراب لطف ناگاهان اویند
[B][M1]سرافرازان ز حد روم تا شام
[M2]همه از شوق او خون دل آشام
[B][M1]ولی وی در نیارد سر به هر کس
[M2]هوای مصر در سر دارد و بس
[B][M1]نگردد خاطر او رام با روم
[M2]شمارد آب و خاک شام را شوم
[B][M1]به راه مصر چشم او سبیل است
[M2]برای مصر اشکش رود نیل است
[B][M1]ندانم سوی مصرش این شعف چیست
[M2]هواانگیز طبعش آن طرف کیست
[B][M1]همانا خاک او زانجا سرشتند
[M2]برات رزق او آنجا نوشتند
[B][M1]اگر افتد قبول رای عالی
[M2]فرستیمش به آن دلکش حوالی
[B][M1]اگر نبود به صدر خانه خوبی
[M2]بود خدمتگری را خانه روبی
[B][M1]عزیز مصر چون این قصه بشنود
[M2]کلاه فخر بر اوج فلک سود
[B][M1]تواضع کرد و گفتا من که باشم
[M2]که در دل تخم این اندیشه پاشم
[B][M1]ولی چون شه مرا برداشت از خاک
[M2]سزد گر بگذرانم سر ز افلاک
[B][M1]من آن خاکم که ابر نوبهاری
[M2]کند از لطف بر من قطره باری
[B][M1]اگر بر روید از تن صد زبانم
[M2]چو سبزه شکر لطفش چون توانم
[B][M1]بدین لطفی که شه کرده ست اظهار
[M2]کند واجب که گر بختم شود یار
[B][M1]کنم از فرق پای از دیده نعلین
[M2]شوم سویش روان بالرأس والعین
[B][M1]ولی با شاه مصر آن کان فرهنگ
[M2]چنانم در گرفته خدمتی تنگ
[B][M1]که گر یک ساعت از وی دور گردم
[M2]ز تیغ سطوتش رنجور گردم
[B][M1]درین خدمت مرا معذور دارد
[M2]گمان نخوت از من دور دارد
[B][M1]اگر گوید برای حق گزاری
[M2]روان سازم دو صد زرین عماری
[B][M1]هزاران از کنیزان و غلامان
[M2]صنوبر قامتان طوبی خرامان
[B][M1]غلامانی ز بس نیکو سرشتی
[M2]مصفاتر ز غلمان بهشتی
[B][M1]ز شیرینی دهانشان در شکرخند
[M2]ز لعل و زر همه بر مو کمربند
[B][M1]قبا بسته کله گوشه شکسته
[M2]به زرین خانه های زین نشسته
[B][M1]کنیزانی همه در حله حور
[M2]چو حوران از قصور آب و گل دور
[B][M1]معنبر طره ها بر گل گشاده
[M2]مقوس طاق ها بر مه نهاده
[B][M1]ز هر گوهر به خود بربسته زیور
[M2]نشسته جلوه گر در هودج زر
[B][M1]ز ارباب کیاست هر که باید
[M2]ز ارکان ریاست هر که شاید
[B][M1]فرستم تا به صد اعزازش آرند
[M2]بدین خلوتسرای نازش آرند
[B][M1]چو دانا قصد این اندیشه بشنید
[M2]به سجده سر نهاد و خاک بوسید
[B][M1]که ای مصر از تو دیده صد عزیزی
[M2]ز تو کشت کرم را تازه خیزی
[B][M1]شه ما را سر خیل و حشم نیست
[M2]به پیشش زانچه گفتی هیچ کم نیست
[B][M1]غلامان و کنیزانی که دارد
[M2]نگنجد در شماره گر شمارد
[B][M1]به بزمش خلعت فرخنده تختان
[M2]بود وافرتر از برگ درختان
[B][M1]ز دستش بذل گوهرهای تابان
[M2]بود افزون تر از ریگ بیابان
[B][M1]مراد وی قبول خاطر توست
[M2]خوش آن کس کو قبول خاطرت جست
[B][M1]چو آن میوه خورای خوانت افتاد
[M2]به زودی پیش تو خواهد فرستاد
[A]
[B][M1]چو از مصر آمد آن مرد خردمند
[M2]که از جان زلیخا بگسلد بند
[B][M1]خبرهای خوش آورد از عزیزش
[M2]تهی از خویش و پر کرد از عزیزش
[B][M1]گل بختش شگفتن کرد آغاز
[M2]همای دولتش آمد به پرواز
[B][M1]ز خوابی بندها بر کارش افتاد
[M2]خیالی آمد و آن بند بگشاد
[B][M1]بلی هر جا نشاطی یا ملالیست
[M2]به گیتی در ز خوابی یا خیالیست
[B][M1]خوش آن کس کز خیال و خواب بگذشت
[M2]سبکبار از چنین گرداب بگذشت
[B][M1]زلیخا را پدر چون شادمان یافت
[M2]به ترتیب جهاز او عنان تافت
[B][M1]مهیا ساخت بهر آن عروسی
[M2]هزاران لعبت رومی و روسی
[B][M1]همه پسته دهان و نارپستان
[M2]عذار و بر گلستان بر گلستان
[B][M1]نهاده عقد گور بر بناگوش
[M2]کشیده قوس مشکین گوش تا گوش
[B][M1]چو برگ گل به وقت صبح تازه
[M2]ز ننگ وسمه پاک و عار غازه
[B][M1]نغوله بسته بر لاله ز عنبر
[M2]ز گوش آویزه کرده لؤلؤ تر
[B][M1]هزار امرد غلام فتنه انگیز
[M2]به عشوه جان ستان و غمزه خونریز
[B][M1]کلاه لعل بر سر کج نهاده
[M2]گره از کاکل مشکین گشاده
[B][M1]ز اطراف کله هر تار کاکل
[M2]چنان کز زیر لاله شاخ سنبل
[B][M1]به بر کرده قباهای قصب رنگ
[M2]چو غنچه نازک و چون نیشکر تنگ
[B][M1]کمرهای مرصع بسته بر موی
[M2]به موی آویخته صد دل ز هر سوی
[B][M1]هزار اسب نکو شکل خوش اندام
[M2]به گاه پویه تند و وقت زین رام
[B][M1]ز گوی پیش چوگان تیز دوتر
[M2]ز آب روی سبزه نرم رو تر
[B][M1]اگر سایه فکندی تازیانه
[M2]برون جستی ز میدان زمانه
[B][M1]چو وحشی گور در صحرا تکاور
[M2]چو آبی مرغ در دریا شناور
[B][M1]شکن در سنگ خارا کرده از سم
[M2]گره بر خیزران افکنده از دم
[B][M1]بریده کوه را آسان چو هامون
[M2]ز فرمان عنان کم رفته بیرون
[B][M1]هزار اشتر همه صاحب شکوهان
[M2]سراسر پشته پشت و کوه کوهان
[B][M1]به تن ها کوه اما بی ستون نی
[M2]ز راه باد رفتاری برون نی
[B][M1]چو زهاد قناعت کوش کم خوار
[M2]چو اصحاب تحمل بار بردار
[B][M1]بریده صد بیابان بر توکل
[M2]چریده خار را چون سنبل و گل
[B][M1]ز شوق رهروی بی خواب و خوردان
[M2]بر آهنگ حدی صحرانوردان
[B][M1]ز انواع نفایس صد شتروار
[M2]خراج کشوری بر هر شتر بار
[B][M1]دو صد مفرش ز دیبای گرامی
[M2]چه مصری و چه رومی و چه شامی
[B][M1]دو صد درج از گهرهای درخشان
[M2]ز یاقوت و در و لعل بدخشان
[B][M1]دو صد طبله پر از مشک تتاری
[M2]ز بان و عنبر و عود قماری
[B][M1]به هر جا ساربان منزل نشین شد
[M2]همه روی زمین صحرای چین شد
[B][M1]مرتب ساخت از بهر زلیخا
[M2]یکی دلکش عماری حجله آسا
[B][M1]مقطع خانه ای از صندل و عود
[M2]موصل لوح های وی زراندود
[B][M1]مرصع سقف او چون چتر جمشید
[M2]زرافشان قبه اش چون گوی خورشید
[B][M1]برون او درون او همه پر
[M2]ز مسمار زر و آویزه در
[B][M1]فرو هشته بدو زربفت دیبا
[M2]به رنگ دلپذیر و نقش زیبا
[B][M1]زلیخا را در آن حجله نشاندند
[M2]به صد نازش به سوی مصر راندند
[B][M1]به پشت بادپایان آن عماری
[M2]روان شد چون گل از باد بهاری
[B][M1]هزاران سرو و شمشاد و صنوبر
[M2]سمن روی و سمن بوی و سمنبر
[B][M1]روان گشتند گویی نوبهاری
[M2]رخ آورد از دیاری در دیاری
[B][M1]به هر منزل که شد جای آن صنم را
[M2]خجالت داد بستان ارم را
[B][M1]غلامان مست جولان در تک و تاز
[M2]کنیزان جلوه گر از هودج ناز
[B][M1]فکنده هر کنیز از زلف دامی
[M2]شکار خویشتن کرده غلامی
[B][M1]کشیده هر غلام از غمزه تیری
[M2]گشاده رخنه در جان اسیری
[B][M1]ز یک سو دلبری و عشوه سازی
[M2]ز دیگر سو نیاز و عشقبازی
[B][M1]هزاران عاشق و معشوق در کار
[M2]به هر جا صد متاع و صد خریدار
[B][M1]بدین دستور منزل می بریدند
[M2]به سوی مصر محمل می کشیدند
[B][M1]زلیخا با دلی از بخت خشنود
[M2]که راه مصر طی خواهد شدن زود
[B][M1]شب غم را سحر خواهد دمیدن
[M2]غم هجران به سر خواهد رسیدن
[B][M1]ازان غافل که آن شب بس سیاه است
[M2]از آن تا صبح چندین ساله راه است
[B][M1]به روز روشن و شب های تاریک
[M2]همی راندند تا شد مصر نزدیک
[B][M1]فرستادند از آنجا قاصدی پیش
[M2]که راند پیش ازیشان محمل خویش
[B][M1]به سوی مصر جوید پیشتر راه
[M2]عزیز مصر را گرداند آگاه
[B][M1]که آمد بر سر اینک دولتی نیز
[M2]گر استقبال خواهی کرد برخیز
[A]
[B][M1]عزیز مصر چون آن مژده بشنید
[M2]جهان را بر مراد خویشتن دید
[B][M1]منادی کرد تا از کشور مصر
[M2]برون آیند یکسر لشکر مصر
[B][M1]ز اسباب تجمل هر چه دارند
[M2]همه در معرض عرض اندر آرند
[B][M1]برون آمد سپاهی پای تا فوق
[M2]شده در زیر و زر و گهر غرق
[B][M1]غلامان و کنیزان صد هزاران
[M2]همه گلچهرگان و مه عذاران
[B][M1]غلامانی به طوق و تاج زرین
[M2]چو رسته نخل زر از خانه زین
[B][M1]کنیزانی هه هر هفت کرده
[M2]به هودج در پس زربفت پرده
[B][M1]شکر لب مطربان نکته پرداز
[M2]به رسم تهنیت خوش کرده آواز
[B][M1]مغنی جنگ عشرت ساز کرده
[M2]نوای خرمی آغاز کرده
[B][M1]به مالش داده گوش عود را تاب
[M2]طرب را ساخته اوتارش اسباب
[B][M1]نوای نی نوید وصل داده
[M2]به جان از وی امید وصل زاده
[B][M1]رباب از تاب غم جان را امان ده
[M2]برآورده کمانچه نعره زه
[B][M1]درافکنده دف این آوازه از دوست
[M2]کزو در دست ره کوبان بود پوست
[B][M1]بدین آیین رخ اندر ره نهادند
[M2]به ره داد نشاط و عیش دادند
[B][M1]چو مه چون یک دو سه منزل بریدند
[M2]به آن خورشید مهرویان رسیدند
[B][M1]زمینی یافتند از تیرگی دور
[M2]زده در وی هزاران قبه نور
[B][M1]تو گویی ابر چرخ بی کناره
[M2]به سان ژاله باریده ستاره
[B][M1]کشیده در میانه بارگاهی
[M2]ز خوبان صف زده گردش سپاهی
[B][M1]عزیز مصر چون آن بارگه دید
[M2]چو صبح از پرتو خورشید خندید
[B][M1]فرود آمد ز رخش خسروانه
[M2]به سوی بارگه شد خوش روانه
[B][M1]مقیمان حرم پیشش دویدند
[M2]به اقبال زمین بوسش رسیدند
[B][M1]یکایک را سلام و مرحبا گفت
[M2]چو گل در رویشان از خنده بشگفت
[B][M1]تفحص کرد ازیشان حال آن ماه
[M2]ز آسیب هوا و محنت راه
[B][M1]به رسم پیشکش چیزی که بودش
[M2]که پیش چشم خوشتر می نمودش
[B][M1]چه از شیرین وشاقان شکرخند
[M2]چه از زرین کلاهان کمربند
[B][M1]چه از اسبان زین در زر گرفته
[M2]ز دم تا گوش در گوهر گرفته
[B][M1]چه از مویینه و ابریشمینه
[M2]چه از نادر گهرهای خزینه
[B][M1]ز شکرهای مصری تنگ بر تنگ
[M2]ز شربت های نوشین رنگ در رنگ
[B][M1]بدین ها روی صحرا را بیاراست
[M2]تلطف ها نمود و عذرها خواست
[B][M1]به فردا عزم ره را نام زد کرد
[M2]وزآن پس رو به منزلگاه خود کرد
[A]
[B][M1]زلیخا کرد ازان چشمه نگاهی
[M2]برآورد از دل غمدیده آهی
[B][M1]که واویلا عجب کاریم افتاد
[M2]به سر نابهره دیواریم افتاد
[B][M1]نه آنست اینکه من در خواب دیدم
[M2]به جست و جویش این محنت کشیدم
[B][M1]نه آنست این که عقل و هوش من برد
[M2]عنان دل به بیهوشیم بسپرد
[B][M1]نه آنست این که گفت از خویش رازم
[M2]ز بیهوشی به هوش آورد بازم
[B][M1]دریغا بخت سستم سختی آورد
[M2]طلوع اخترم بدبختی آورد
[B][M1]نشاندم نخل خرما خار بردار
[M2]فشاندم تخم مهر آزار بردار
[B][M1]برای گنج بردم رنج بسیار
[M2]فتاد آخر مرا با اژدها کار
[B][M1]شدم بر بوی گل چیدن به گلشن
[M2]سنان خار زد چنگم به دامن
[B][M1]منم آن تشنه در ریگ بیابان
[M2]برای آب هر سویی شتابان
[B][M1]زبان از تشنگی بر لب فتاده
[M2]لب از تبخاله موج خون گشاده
[B][M1]نماید ناگهان از دور آبم
[M2]فتان خیزان به سوی آن شتابم
[B][M1]به جای آب یابم در مغاکی
[M2]ز تاب خور درخشان شوره خاکی
[B][M1]منم آن راحله گم کرده در کوه
[M2]ز بی زادی به زیر کوه اندوه
[B][M1]شده پا شاخ شاخ از زخم سنگم
[M2]نه پای سیر نی رای درنگم
[B][M1]ز ناگه چشم خون آغشته من
[M2]خیالی بیند از گمگشته من
[B][M1]گشایم گام سوی او دلیری
[M2]بود از بخت من درنده شیری
[B][M1]منم آن بحری کشتی شکسته
[M2]برهنه بر سر لوحی نشسته
[B][M1]رباید هر زمان از جای موجم
[M2]برد گه تا حضیض و گه بر اوجم
[B][M1]ز ناگه زورقی آید پدیدار
[M2]شوم خرم کزو آسان شود کار
[B][M1]چو نزدیک من آید بی درنگی
[M2]بود بهر هلاک من نهنگی
[B][M1]چو من در جمله عالم بیدلی نیست
[M2]میان بیدلان بی حاصلی نیست
[B][M1]نه دل اکنون به دست من نه دلبر
[M2]ازانم سنگ بر دل دست بر سر
[B][M1]خدا را ای فلک بر من ببخشای
[M2]به روی من دری از مهر بگشای
[B][M1]اگر ننهی به کف دامان یارم
[M2]گرفتار کسی دیگر ندارم
[B][M1]به روسایی مدر پیراهنم را
[M2]به دست کس میالا دامنم را
[B][M1]به مقصود دل خود بسته ام عهد
[M2]که دارم پاس گنج خود به صد جهد
[B][M1]مسوز از غم من بی دست و پا را
[M2]مده بر گنج من دست اژدها را
[B][M1]ازینسان تا به دیری زاریی داشت
[M2]ز نوک هر مژه خونباریی داشت
[B][M1]همی نالید از جان و دل چاک
[M2]همی مالید روی از درد بر خاک
[B][M1]در آمد مرغ بخشایش به پرواز
[M2]سروش غیب دادش ناگه آواز
[B][M1]که ای بیچاره روی از خاک بردار
[M2]کزین مشکل تو را آسان شود کار
[B][M1]عزیز مصر مقصود دلت نیست
[M2]ولی مقصود بی او حاصلت نیست
[B][M1]ازو خواهی جمال دوست دیدن
[M2]و زو خواهی به مقصودت رسیدن
[B][M1]مباد از صحبت وی هیچ بیمت
[M2]کزو ماند سلامت قفل سیمت
[B][M1]کلیدش را بود دندانه از موم
[M2]بود کار کلید موم معلوم
[B][M1]چه حاجت گوهرت را داشتن پاس
[M2]ز نرم آهن نیاید کار الماس
[B][M1]چو از خار ترش دادند سوزن
[M2]چه سان گردد به خارا بخیه افکن
[B][M1]چو باشد آستین از دست خالی
[M2]نیاید ز آستین خنجر سگالی
[B][M1]زلیخا چون ز غیب این مژده بشنود
[M2]به شکرانه سر خود بر زمین سود
[B][M1]زبان از ناله و لب از فغان بست
[M2]چو غنچه خوردن خون را میان بست
[B][M1]ز خون خوردن دمی بی غم نمی زد
[M2]ز غم می سوخت اما دم نمی زد
[B][M1]به ره می بود چشم انتظارش
[M2]که کی این عقده بگشاید ز کارش
[B][M1]کهن چرخ مشعبد حقه بازیست
[M2]پی آزار مردم حیله سازیست
[B][M1]به امیدی نهد بر بیدلی بند
[M2]برد آخر به نومیدیش پیوند
[B][M1]نماید میوه کامیش از دور
[M2]کند خاطر به ناکامیش رنجور
[B][M1]عزیز مصر چون افکند سایه
[M2]در آن خیمه زلیخا بود و دایه
[B][M1]عنان بربودش از کف شوق دیدار
[M2]به دایه گفت کای دیرینه غمخوار
[B][M1]علاجی کن که یک دیدار بینم
[M2]کزین پس صبر را دشوار بینم
[B][M1]نباشد شوق دل هرگز ازان بیش
[M2]که همسایه شود یار وفاکیش
[B][M1]چو گیرد آب بر لب تشنه جانی
[M2]بسوزد گر نه تر سازد دهانی
[B][M1]زلیخا را چو دایه مضطرب دید
[M2]به تدبیرش به گرد خیمه گردید
[B][M1]شکافی زد به صد افسون و نیرنگ
[M2]در آن خیمه چو چشم خیمگی تنگ
[A]
[B][M1]سحرگاهان که زد چرخ مکوکب
[M2]ز زرین کوس کوس رحلت شب
[B][M1]کواکب نیز محفل برشکستند
[M2]به همراهی شب محمل ببستند
[B][M1]شد از رخشانی آن زر فشان کوس
[M2]به رنگ پر طوطی دم طاووس
[B][M1]عزیز آمد به فر شهریاری
[M2]نشاند از خیمه مه را در عماری
[B][M1]سپه را از پس و پیش و چپ و راست
[M2]به آیینی که می بایست آراست
[B][M1]ز چتر زر به فرق نیکبختان
[M2]به پا شد سایه ور زرین درختان
[B][M1]مرصع زین به پای هر درختی
[M2]شده مسند برای نیکبختی
[B][M1]درخت و سایه و مسند روانه
[M2]نشسته نیکبخت اندر میانه
[B][M1]طرب سازان نواها ساز کردند
[M2]شتررانان حدی آغاز کردند
[B][M1]شد از بانگ حدی و غلغل لحن
[M2]فلک ها را طبق پر دشت را صحن
[B][M1]ز بس رفتار کز اسپ و شتر بود
[M2]در و دشت از هلال و بدر پر بود
[B][M1]گهی کنده به هر سوی از تک و پوی
[M2]هلال از زخم ناخن بدر را روی
[B][M1]گهی طالع شده فرخنده بدری
[M2]هلال از وی شده ناچیز قدری
[B][M1]زمین را کرده ریش اسپ از سم خویش
[M2]کف پای شتر مرهم بر آن ریش
[B][M1]پی مست آهوان زین نشیمن
[M2]صهیل بادپایان ارغنون زن
[B][M1]پی آسودگان هودج ناز
[M2]نفیر ساربانان پرده پرداز
[B][M1]کنیزان زلیخا خرم و خوش
[M2]که رست از دیو هجران آن پریوش
[B][M1]عزیز و اهل او هم شادمانه
[M2]که شد زینسان بتی بانوی خانه
[B][M1]زلیخا تلخ عمر اندر عماری
[M2]رسانده بر فلک فریاد و زاری
[B][M1]که ای گردون مرا زینسان چه داری
[M2]چنین بی صبر و بی سامان چه داری
[B][M1]ندانم در حق تو من چه کردم
[M2]که افکندی چنین در رنج و دردم
[B][M1]نخست از من به خوابی دل ربودی
[M2]به بیداری هزارم غم فزودی
[B][M1]گه از دیوانگی بندم نهادی
[M2]گه از فرزانگی بندم گشادی
[B][M1]چو شد از تو شکست خود درستم
[M2]خطا کردم که از تو چاره جستم
[B][M1]چه دانستم که وقت چاره سازی
[M2]ز خان و مان مرا آواره سازی
[B][M1]مرا بس بود داغ بی نصیبی
[M2]فزون کردی بر آن درد غریبی
[B][M1]چو باشد جانگدازی چاره سازیت
[M2]معاذالله چه باشد جانگدازیت
[B][M1]منه در ره دگر دام فریبم
[M2]میفکن سنگ بر جام شکیبم
[B][M1]دهی وعده کزین پس کامیابی
[M2]وز آن آرام جان آرام یابی
[B][M1]بدین وعده بغایت شادمانم
[M2]ولی گر بختم این باشد چه دانم
[B][M1]زلیخا با فلک این گفت و گو داشت
[M2]که آن برداشت را آمد فرو داشت
[B][M1]برآمد بانگ رهدانان به تعجیل
[M2]که اینک شهر مصر و ساحل نیل
[B][M1]هزاران تن سواره یا پیاده
[M2]خروشان بر لب نیل ایستاده
[B][M1]عزیز مصر را در حق گزاری
[M2]به کف بهر نثار آن عماری
[B][M1]طبق های زر از زر و درم پر
[M2]طبق های دگر از گوهر و در
[B][M1]گهرریزان بر او صاحب نثاران
[M2]چو بر طرف چمن بر غنچه باران
[B][M1]ز بس کفها زر و گوهر فشان شد
[M2]عماری در زر و گوهر نشان شد
[B][M1]نمی آمد ز گوهر ریز مردم
[M2]در آن ره مرکبان را بر زمین سم
[B][M1]چو گشتی سم اسبی آتش افکن
[M2]ز لعل و نعل بودی سنگ و آهن
[B][M1]همه صف ها کشیده میل در میل
[M2]نثار افشان گذشتند از لب نیل
[B][M1]به نیل اندر شد از درهای شاهی
[M2]چو پر گوهر صدف هر گوش ماهی
[B][M1]شد از بذل درم ریزان بسیار
[M2]نهنگش نیز چون ماهی درم دار
[B][M1]بدین آرایش شاهانه رفتند
[M2]به دولت سوی دولتخانه رفتند
[B][M1]سرایی بلکه در دنیا بهشتی
[M2]ز فرشش ماه خشتی مهر خشتی
[B][M1]در آن دولتسرا تختی نهاده
[M2]به زیبایی ز هر تختی زیاده
[B][M1]در او برده به کار استاد زر کار
[M2]پی گوهر نشانی زر به خروار
[B][M1]به پای تخت زر مهدش رساندند
[M2]گهروارش به تخت زر نشاندند
[B][M1]ولی جانش ز داغ دل نرسته
[M2]ازان زر بود در آتش نشسته
[B][M1]مرصع تاج بر فرقش نهادند
[M2]میان تخت و تاجش جلوه دادند
[B][M1]ولیکن بود ازان تاج گرانسنگ
[M2]به زیر کوه از بار دل تنگ
[B][M1]فشاندندش به تارک گوهر انبوه
[M2]ولی بود آن بر او باران اندوه
[B][M1]ز گوهرها که بردی حور ازان رشک
[M2]به چشمش درنیامد جز در اشک
[B][M1]کسی کش دل ز هجران لخت لخت است
[M2]ز یک لختیست گر مایل به تخت است
[B][M1]در آن میدان که را باشد سر تاج
[M2]که صد سر می رود آنجا به تاراج
[B][M1]چو چشم از اشک نومیدی بود پر
[M2]کجا باشد در او گنجایی در
[A]
[B][M1]چو دل با دلبری آرام گیرد
[M2]ز وصل دیگر کی کام گیرد
[B][M1]کجا پروانه پرد سوی خورشید
[M2]چو باشد سوی شمعش روی امید
[B][M1]نهی صد دسته ریحان پیش بلبل
[M2]نخواهد خاطرش جز نکهت گل
[B][M1]ز مهر آتش چو در نیلوفر افتد
[M2]تماشای مهش کی در خور افتد
[B][M1]چو خواهد تشنه جانی شربت آب
[M2]نیفتد سودمندش شکر ناب
[B][M1]زلیخا را در آن فرخنده منزل
[M2]همه اسباب حشمت بود حاصل
[B][M1]غلامی بود پیش رو عزیزش
[M2]نبود از مال و زر کم هیچ چیزش
[B][M1]پرستاران گلبوی گل اندام
[M2]پرستاریش را بی صبر و آرام
[B][M1]کنیزان دل آشوب دلارای
[M2]پی خدمتگری ننشسته از پای
[B][M1]غلامان قصب پوش کمربند
[M2]ز سر تا پای شیرین چون نی قند
[B][M1]سیه فامانی از عنبر سرشته
[M2]ز شهوت پاکدامن چون فرشته
[B][M1]مقیمان حریم پاکبازی
[M2]امینان حرم در کارسازی
[B][M1]ز خاتونان مصری همنشینان
[M2]به رعنایی و خوبی نازنینان
[B][M1]همه همقامت و همزاد با او
[M2]ز ذوق همنشینی شاد با او
[B][M1]زلیخا با همه در صفه بار
[M2]که یکسان باشد آنجا یار و اغیار
[B][M1]بساط خرمی افکنده بودی
[M2]درون پر خون و لب پر خنده بودی
[B][M1]به ظاهر با همه گفت و شنو داشت
[M2]ولی دل جای دیگر در گرو داشت
[B][M1]لبش با خلق در گفتار می بود
[M2]ولی جان و دلش با یار می بود
[B][M1]ازان یاریگران در شادی و غم
[M2]نبودش با کسی پیوند محکم
[B][M1]به صورت بود با مردم نشسته
[M2]به معنی از همه خاطر گسسته
[B][M1]ز وقت صبح تا شب کارش این بود
[M2]میان دوستان کردارش این بود
[B][M1]چو شب بر چهره مشکین پرده بستی
[M2]چو مه در پرده اش تنها نشستی
[B][M1]خیال دوست را در خلوت راز
[M2]نشاندی تا سحر بر مسند ناز
[B][M1]به زانوی ادب بنشستیش پیش
[M2]به عرض او رسانیدی غم خویش
[B][M1]ز ناله چنگ محنت ساز کردی
[M2]سرود بیخودی آغاز کردی
[B][M1]بدو گفتی که ای مقصود جانم
[M2]به مصراز خویشتن دادی نشانم
[B][M1]عزیز مصر گفتی خویش را نام
[M2]عزیزی روزیت بادا سرانجام
[B][M1]به فرقم تاج عزت از عزیزیت
[M2]به روی آثار دولت از کنیزیت
[B][M1]به مصر امروز مهجور و غریبم
[M2]ز اقبال وصالت بی نصیبم
[B][M1]ندانم تا به کی سوزم بدین داغ
[M2]چراغ محنت افروزم بدین داغ
[B][M1]بیا و رونق باغ دلم باش
[M2]به وصلت مرهم داغ دلم باش
[B][M1]به نومیدی کشید از عشق کارم
[M2]سروش غیب کرد امیدوارم
[B][M1]بدان امیدم اکنون زنده مانده
[M2]ز دامن گرد نومیدی فشانده
[B][M1]به نوری کز جمالت بر دلم تافت
[M2]یقین دانم که آخر خواهمت یافت
[B][M1]ز شوقت گر چه خونبار است چشمم
[M2]به سوی شش جهت چار است چشمم
[B][M1]خوشا وقتی که از راهی برآیی
[M2]به برج دیده چون ماهی درآیی
[B][M1]چو دیدار تو بینم نیست گردم
[M2]بساط هستی خود درنوردم
[B][M1]کنم سر رشته پندار خود گم
[M2]شوم از بیخودی در کار خود گم
[B][M1]مرادیگر به جای من نبینی
[M2]چو جان آیی به جان من نشینی
[B][M1]نهم یکسو خیال ما و من را
[M2]تو را یابم چو جویم خویشتن را
[B][M1]تویی از هر دو عالم آرزویم
[M2]تو را چون یافتم از خود چه گویم
[B][M1]سحر کردی بدین گفتار شب را
[M2]نبستی زین سخن تا روز لب را
[B][M1]چو باد صبح جستن کردی آغاز
[M2]بر آیین دگر دادی سخن ساز
[B][M1]چه گفتی گفتی ای باد سحر خیز
[M2]شمیم مشک در جیب سمن بیز
[B][M1]تماشاگاه سرو و سوسن آرای
[M2]ز سنبل جعدتر بر روی گل سای
[B][M1]به شاخ از برگ جنبانی جلاجل
[M2]شود رقصان درخت پای در گل
[B][M1]به معشوقان بری پیغام عاشق
[M2]بدین جنبش دهی آرام عاشق
[B][M1]ز دلداران نوازش نامه آری
[M2]کنی غمدیدگان را غمگساری
[B][M1]کس از من در جهان غمدیده تر نیست
[M2]ز داغ هجر ماتمدیده تر نیست
[B][M1]دلم بیمار شد دلداریی کن
[M2]غمم بسیار شد غمخواریی کن
[B][M1]به عالم هیچ منزلگه نباشد
[M2]کت آنجا گاه و بیگه ره نباشد
[B][M1]ز در ور خود بود زآهن درآیی
[M2]چو در بندند از روزن درآیی
[B][M1]ببخشا بر چو من بی راه و رویی
[M2]بکن از جانب من جست و جویی
[B][M1]درآ در دار ملک شهریاران
[M2]برآ بر تختگاه تاجداران
[B][M1]به هر شهری خبر پرس از مه من
[M2]به هر تختی نشان جو از شه من
[B][M1]گذار افکن به هر باغ و بهاری
[M2]قدم نه بر لب هر جویباری
[B][M1]بود بر طرف جویی زین تک و پوی
[M2]به چشم آید تو را آن سرو دلجوی
[B][M1]به صحرای ختن نه از کرم گام
[M2]به صورتخانه چین گیر آرام
[B][M1]تماشا کن ز روی او مثالی
[M2]به دام آور به بوی او غزالی
[B][M1]چو گیرد رای رفتن زین دیارت
[M2]به هر کوه و دری کافتد گذارت
[B][M1]اگر پیش آیدت کبک خرامان
[M2]به یاد او بزن دستش به دامان
[B][M1]وگر بینی به راهی کاروانی
[M2]در او سالار گشته دلستانی
[B][M1]به چشم من ببین آن دلستان را
[M2]بدین کشور رسان آن کاروان را
[B][M1]بود کان دلستان را چون ببینم
[M2]گلی از گلبن امید چینم
[B][M1]ز وقت صبح تا خورشید تابان
[M2]به جولانگاه روز آمد شتابان
[B][M1]دلی پر درد و چشم خونفشان داشت
[M2]به باد صبحدم این داستان داشت
[B][M1]چو شد خورشید شمع مجلس روز
[M2]زلیخا همچو خور شد مجلس افروز
[B][M1]پرستاران به پیشش صف کشیدند
[M2]رفیقان با جمالش آرمیدند
[B][M1]به آن صافی دلان پاک سینه
[M2]بجای آورد رسم و راه دینه
[B][M1]به هر روز و شبی این بود حالش
[M2]بدین آیین گذشتی ماه و سالش
[B][M1]چو در خانه دل او تنگ گشتی
[M2]به عزم گشت تیزآهنگ گشتی
[B][M1]گهی با داغ سینه ز آه و ناله
[M2]به دشت افراختی خیمه چو لاله
[B][M1]ازان گلرخ به لاله راز گفتی
[M2]ز داغ دل سخن ها باز گفتی
[B][M1]گهی چون سیل هر وادی به تعجیل
[M2]شدی با دیده گریان سوی نیل
[B][M1]نهادی در میان با او غم خویش
[M2]زدی بر نیل دلق ماتم خویش
[B][M1]به سر می برد ازینسان روزگاری
[M2]به ره می داشت چشم انتظاری
[B][M1]که یارش از کدامین ره برآید
[M2]چو خور طالع شود چون مه برآید
[B][M1]بیا جامی که همت برگماریم
[M2]ز کنعان ماه کنعان را بیاریم
[B][M1]زلیخا با دلی امیدوار است
[M2]نظر بر شاهراه انتظار است
[B][M1]ز حد بگذشت درد انتظارش
[M2]دوا بخشی کنیم از وصل یارش
[A]
[B][M1]دبیر خامه ز استاد کهن زاد
[M2]درین نامه چنین داد سخن داد
[B][M1]که چون یوسف به خوبی سربرافراخت
[M2]دل یعقوب را مشعوف خود ساخت
[B][M1]به سان مردمش در دیده بنشست
[M2]ز فرزندان دیگر دیده بربست
[B][M1]گرفتی با وی آنسان لطفها پیش
[M2]که بر وی رشکشان هر دم شدی بیش
[B][M1]درختی بود در صحن سرایش
[M2]به سبزی و خوشی بهجت فزایش
[B][M1]چو سکان صوامع سبزپوشی
[M2]ز جنبش تیز وجدی پر خروشی
[B][M1]ستاده در مقام استقامت
[M2]فکنده بر زمین ظل کرامت
[B][M1]پی تسبیح هر برگش زبانی
[M2]بنامیزد عجب تسبیح خوانی
[B][M1]گذشته شاخ ازین فیروزه کاخش
[M2]ملایک گشته گنجشکان شاخش
[B][M1]به هر فرزند کش دادی خداوند
[M2]ازان خرم درخت سدره مانند
[B][M1]هماندم تازه شاخی بردمیدی
[M2]که با قدش برابر سر کشیدی
[B][M1]چو در راه بلاغت پا نهادی
[M2]به دستش زان عصای سبز دادی
[B][M1]به جز یوسف که از تأیید بختش
[M2]عصا لایق نیامد زان درختش
[B][M1]نهال باغ جان بود او نشاید
[M2]که با او شاخ چوبی همسر آید
[B][M1]شبی پنهان ز اخوان با پدر گفت
[M2]که ای بازوی سعیت با ظفر جفت
[B][M1]دعا کن تا کفیل کار و کشتم
[M2]برویاند عصایی از بهشتم
[B][M1]که از عهد جوانی تا به پیری
[M2]کند هر جا که افتم دستگیری
[B][M1]دهد در جلوه گاه جنگ و بازی
[M2]مرا بر هر برادر سرفرازی
[B][M1]پدر روی تضرع در خدا کرد
[M2]برای خاطر یوسف دعا کرد
[B][M1]رسید از سدره پیک ملک سرمد
[M2]عصایی سبز در دست از زبرجد
[B][M1]نه زخم تیشه ایام دیده
[M2]نه رنج اره دوران کشیده
[B][M1]قوی قوت گران قیمت سبک سنگ
[M2]نیالوده به ننگ روغن و رنگ
[B][M1]پیام آورد کین فضل الهیست
[M2]ستون بارگاه پادشاهیست
[B][M1]چو شد یوسف ازان تحفه قوی دست
[M2]ز حسرت حاسدان را پشت بشکست
[B][M1]بر ایشان آن عصا از دست هستی
[M2]گرانتر آمد از صد چوبدستی
[B][M1]به خود بستند ازان هر یک خیالی
[M2]نشاندند از حسد در دل نهالی
[B][M1]از اول طبع را زان زندگی زاد
[M2]ولی آخر بر شرمندگی داد
[A]
[B][M1]خوش آن کز بند صورت باز رسته
[M2]ز سحر چشمبندان چشم بسته
[B][M1]دلش بیدار و چشمش در شکر خواب
[M2]ندیده کس چنین بیدار در خواب
[B][M1]بپوشیده ز ناپاینده دیده
[M2]ولی پوشیده آینده دیده
[B][M1]شبی یوسف به پیش چشم یعقوب
[M2]که پیش او چو چشمش بود محبوب
[B][M1]به خواب خوش نهاده سر به بالین
[M2]به خنده لعل نوشین کرد نوشین
[B][M1]ز شیرین خنده آن لعل شکرخند
[M2]به دل یعقوب را شوری در افکند
[B][M1]چو یوسف نرگس سیراب بگشاد
[M2]چو بخت خویش چشم از خواب بگشاد
[B][M1]بدو گفت ای شکر شرمنده تو
[M2]چه موجب داشت شکر خنده تو
[B][M1]بگفتا خواب دیدم مهر و مه را
[M2]ز رخشنده کواکب یازده را
[B][M1]که یکسر داد تعظیمم بدادند
[M2]به سجده پیش رویم سر نهادند
[B][M1]پدر گفتا که بس کن زین سخن بس
[M2]مگوی این خواب را زنهار با کس
[B][M1]مباد این خواب را اخوان بدانند
[M2]به بیداری صد آزارت رسانند
[B][M1]ز تو در دل هزاران غصه دارند
[M2]درین قصه کیت فارغ گذارند
[B][M1]نیارند از حسد این خواب را تاب
[M2]که بس روشن بود تعبیر این خواب
[B][M1]پدر کرد این وصیت لیک تقدیر
[M2]به بادی بگسلد زنجیر تدبیر
[B][M1]به یک تن گفت یوسف آن فسانه
[M2]نهاد آن را به اخوان در میانه
[B][M1]شنیدستی که هر سر کز دو بگذشت
[M2]به اندک وقت درد هر زبان گشت
[B][M1]حکیمی گفت کان دو جز دو لب نیست
[M2]کزان سر بگذرانیدن ادب نیست
[B][M1]بسا سر کز دو لب افتد به بیرون
[M2]درون صد دلاور را کند خون
[B][M1]چه خوش گفت آن نکو گوی نکوکار
[M2]که سر خواهی سلامت سر نگهدار
[B][M1]چو وحشی مرغی از بند قفس جست
[M2]دگر نتوان به دستان پای او بست
[B][M1]چو اخوان قصه یوسف شنیدند
[M2]ز غصه پیرهن بر خود دریدند
[B][M1]که یا رب چیست در خاطر پدر را
[M2]که نشناسد ز نفع خود ضرر را
[B][M1]نمی دانیم کز طفلی چه آید
[M2]که طفلی جز طفیلی را نشاید
[B][M1]به هر یک چند بر بافد دروغی
[M2]دهد زان گوهر خود را فروغی
[B][M1]خورد آن پیر مسکین زو فریبی
[M2]شود از صحبت او ناشکیبی
[B][M1]کند قطع نکو پیوندی ما
[M2]برد مهر پدر فرزندی ما
[B][M1]پدر کرده ست ازینسان سربلندش
[M2]نیفتد اینقدر حشمت پسندش
[B][M1]هوس دارد که ما از تیرگی پاک
[M2]به سجده پیش او افتیم بر خاک
[B][M1]نه تنها ما که مادر با پدر هم
[M2]نباید جاه جویی اینقدر هم
[B][M1]پدر را ما خریداریم نی او
[M2]پدر را ما هواداریم نی او
[B][M1]اگر روز است در صحرا شبانیم
[M2]وگر شب خانه اش را پاسبانیم
[B][M1]بر اعدا قوت بازویش از ماست
[M2]بر احباب آب رویش از ماست
[B][M1]بجز حیلتگری از وی چه دیده ست
[M2]کز اینسان بر سر ما برگزیده ست
[B][M1]بیا تا کار خود را چاره سازیم
[M2]به هر راهش توان آواره سازیم
[B][M1]چو با ما بر سر غمخوارگی نیست
[M2]دوای او به جز آوارگی نیست
[B][M1]بباید چاره سازی را کمر بست
[M2]نرفته اختیار چاره از دست
[B][M1]چو خاری بر دمد از شور بختی
[M2]بباید کند ناگشته درختی
[B][M1]به قصد چاره سازی عهد بستند
[M2]به عزم مشورت یکجا نشستند
[A]
[B][M1]چو گردد کشته پنهان ماند این راز
[M2]ز کشته بر نیاید هرگز آواز
[B][M1]یکی گفت این به بی دینیست راهی
[M2]که اندیشیم قتل بی گناهی
[B][M1]اگر اسب جفا رانیم آخر
[M2]نه تا کشتن مسلمانیم آخر
[B][M1]غرض زین بقعه بیرون بردن اوست
[M2]نه کشتن یا زدن یا بردن اوست
[B][M1]همان به کافکنیمش از پدر دور
[M2]به هایل وادیی محروم و مهجور
[B][M1]بیابانی در او جز دام و دد نی
[M2]به جز روباه و گرگ از نیک و بد نی
[B][M1]نباشد آب او جز اشک نومید
[M2]نباشد نان او جز قرص خورشید
[B][M1]نه در وی سایه ای جز در شب تار
[M2]نه در وی بستری جز نشتر خار
[B][M1]چو یکچند اندر او آرام گیرد
[M2]به مرگ خویشتن بی شک بمیرد
[B][M1]نگشته تیغ ما رنگین به خونش
[M2]رهیم از تیغ نیرنگ و فسونش
[B][M1]دگر یک گفت قتل دیگر است این
[M2]چه جای قتل ازان هم بدتر است این
[B][M1]به یکدم زیر خنجر جان سپردن
[M2]به است از گرسنه یا تشنه مردن
[B][M1]صواب آنست کاندر دور و نزدیک
[M2]طلب داریم چاهی تنگ و تاریک
[B][M1]ز صدر عزت و جاه افکنیمش
[M2]به صد خواری در آن چاه افکنیمش
[B][M1]بود کانجا نشیند کاروانی
[M2]برآساید در آن منزل زمانی
[B][M1]به چاه اندر کسی دلوی گذارد
[M2]به جای آب ازان چاهش برآرد
[B][M1]به فرزندیش گیرد یا غلامی
[M2]کند در بردن وی تیزگامی
[B][M1]شود پیوند او زینجا بریده
[M2]به وی از ما گزندی نارسیده
[B][M1]چو گفت او قصه چاه پر آسیب
[M2]شدند آنان همه بر چه سراشیب
[B][M1]ز غور چاه مکر خود نه آگاه
[M2]همه بی ریسمان رفتند در چاه
[B][M1]گرفته با پدر در دل نفاقی
[M2]بر آن تزویر کردند اتفاقی
[B][M1]وز آن پس رو به کار خود نهادند
[M2]به فردا وعده آن کار دادند
[B][M1]چو آید مشکلی پیش خردمند
[M2]کزان مشکل فتد در کار او بند
[B][M1]کند عقل دگر با عقل خود یار
[M2]که تا در حل آن گردد مددگار
[B][M1]ز یک شمعش نگیرد نور خانه
[M2]فروزد شمع دیگر در میانه
[B][M1]ولی هست این سخن در راست بینان
[M2]به صدر راستی بالانشینان
[B][M1]نه در کجرو حریفان کج اندیش
[M2]که گردد از دو کجرو کجروی بیش
[B][M1]چو مجلس ساختند اخوان یوسف
[M2]برای مشورت در شان یوسف
[B][M1]یکی گفت او ز حسرت خون ما ریخت
[M2]به خونریزیش باید حیله انگیخت
[B][M1]ز دشمن ریز خون چون یافتی دست
[M2]که از دستش به خونریزی توان رست
[A]
[B][M1]جوانمردان که از خود رستگانند
[M2]به کنج بیخودی بنشستگانند
[B][M1]ز قید طبع و کید نفس پاکند
[M2]به راه درد و کوی عشق خاکند
[B][M1]نه زیشان بر دل مردم غباری
[M2]نه از مردم بر ایشان هیچ باری
[B][M1]به ناسازی عالم سازگارند
[M2]به هر باری که آید بردبارند
[B][M1]چو شب خسپند بی کین و ستیزند
[M2]سحر زانسان که شب خسپند خیزند
[B][M1]حسد ورزان یوسف بامدادان
[M2]به فکر دینه خرم طبع و شادان
[B][M1]زبان پر مهر و سینه کینه اندیش
[M2]چو گرگان نهان در صورت میش
[B][M1]به دیدار پدر احرام بستند
[M2]به زانوی ادب پیشش نشستند
[B][M1]در زرق و تملق باز کردند
[M2]ز هر جایی سخن آغاز کردند
[B][M1]بیان کردند هر نوی و کهن را
[M2]رسانیدند تا اینجا سخن را
[B][M1]که از خانه ملالت خاست ما را
[M2]هوای رفتن صحراست ما را
[B][M1]اگر باشد اجازت قصد داریم
[M2]که فردا روز در صحرا گذاریم
[B][M1]برادر یوسف آن نور دو دیده
[M2]ز کمسالی به صحرا کم رسیده
[B][M1]چه باشد کش به ما همراه سازی
[M2]به همراهیش ما را سر فرازی
[B][M1]به کنج خانه مانده روز تا شب
[M2]«فارسله غدا نرتع و نلعب »
[B][M1]گهی با او ره صحرا نوردیم
[M2]گهی بر پشت کوه و پشته گردیم
[B][M1]گهی از گوسفندان شیر دوشیم
[M2]گهی شیرین و خندان شیر نوشیم
[B][M1]ز فرش سبزه بازیگاه سازیم
[M2]به هر لاله به بازی راه سازیم
[B][M1]رباییم از سر لاله کلاهش
[M2]کنیم از فرق یوسف جلوه گاهش
[B][M1]زده بالا به سان کبک دامان
[M2]میان سبزه سازیمش خرامان
[B][M1]به یک جا گله آهو چرانیم
[M2]ز یک سو گرگ را زهره درانیم
[B][M1]بود طبعش به اینها شاد گردد
[M2]ز اندوه وطن آزاد گردد
[B][M1]ز جد گر چه هزار اعجوبه سازی
[M2]نخندد طبع کودک جز به بازی
[B][M1]چو یعقوب این سخن بشنید ازیشان
[M2]گریبان رضا پیچید ازیشان
[B][M1]بگفتا بردن وی کی پسندم
[M2]کزان گردد درون اندوهمندم
[B][M1]ازان ترسم کزو غافل نشینید
[M2]ز غفلت صورت حالش نبینید
[B][M1]درین دیرینه دشت محنت انگیز
[M2]کهن گرگی بر او دندان کند تیز
[B][M1]بدان نازک بدن دندان رساند
[M2]تنش را بلکه جانم را دراند
[B][M1]چو آن افسونگران این را شنیدند
[M2]فسون دیگر از نو در دمیدند
[B][M1]که آخر ما نه زانسان سست راییم
[M2]که هر ده تن به گرگی بس نیاییم
[B][M1]نه گرگ ار شیر مردمخوار باشد
[M2]به چنگ ما چو روبه خوار باشد
[B][M1]چو زیشان کرد یعقوب این سخن گوش
[M2]ز عذر انگیختن گردید خاموش
[B][M1]به صحرا بردن یوسف رضا داد
[M2]بلا را در دیار خود صلا داد
[A]
[B][M1]فغان زین چرخ دولابی که هر روز
[M2]به چاهی افکند ماهی دل افروز
[B][M1]غزالی در ریاض جان چرنده
[M2]نهد در پنجه گرگ درنده
[B][M1]چو یوسف را به آن گرگان سپردند
[M2]فلک گفتا که گرگان بره بردند
[B][M1]به چشمان پدر تا می نمودند
[M2]ز یکدیگر به مهرش می ربودند
[B][M1]گهی آن بر سر دوشش گرفتی
[M2]گه این تنگ اندر آغوشش گرفتی
[B][M1]چو پا بر دامن صحرا نهادند
[M2]بر او دست جفا کاری گشادند
[B][M1]ز دوش مرحمتبارش فکندند
[M2]میان خاره و خارش فکندند
[B][M1]برهنه پا قدم بر خار می زد
[M2]به گل از خار و خس مسمار می زد
[B][M1]فکنده کفش ره بر خاره می کرد
[M2]کف سیمین ز خاره پاره می کرد
[B][M1]کف پایی که می بودش ز گل ننگ
[M2]ز خون در خار و خارا گشت گلرنگ
[B][M1]چو ماندی پس ازان ده سخت پنجه
[M2]طپانچه کردیش رخساره رنجه
[B][M1]به تیغ قطع باد آن دست کوتاه
[M2]که سرپنجه زند با پنجه ماه
[B][M1]چو رفتی پیش کردی خم سیلی
[M2]قفایش چون رخ بدخواه نیلی
[B][M1]ببسته از فقا اولیست دستی
[M2]که بیند آن قفا از وی شکستی
[B][M1]چو با ایشان شدی پهلو به پهلو
[M2]رسیدی مالش گوشش ز هر سو
[B][M1]کسی کان گوش را مالد به انگشت
[M2]جز انگشتش مبادا هیچ در مشت
[B][M1]به زاری هر که را دامن کشیدی
[M2]به بیزاری گریبانش دریدی
[B][M1]به گریه هر که را در پا فتادی
[M2]به خنده بر سر او پا نهادی
[B][M1]به ناله هر که را آواز کردی
[M2]نواهای مخالف ساز کردی
[B][M1]چو شد نومید ازیشان گریه برداشت
[M2]ز خون دیده بر گل لاله می کاشت
[B][M1]گهی در خون و گه در خاک می خفت
[M2]ز اندوه دل صد چاک می گفت
[B][M1]کجایی ای پدر آخر کجایی
[M2]ز حال من چنین غافل چرایی
[B][M1]بیا بنگر کنیزک زادگان را
[M2]ز راه عقل و دین افتادگان را
[B][M1]که با کام دلت در دل چه دارند
[M2]حق الطاف تو چون می گذارند
[B][M1]گلی کز روضه جانت دمیده ست
[M2]بر او باران احسانت چکیده ست
[B][M1]چنان از تشنگی در تاب مانده
[M2]که نی رنگ اندر او نی آب مانده
[B][M1]نهال نازپرورد بهشتی
[M2]که در بستانسرای عمر کشتی
[B][M1]چنان از باد جور افتاده بر خاک
[M2]کزو جوید بلندی خار و خاشاک
[B][M1]مهی کز وی شبت را نور بودی
[M2]ز ظلمت های دوران دور بودی
[B][M1]رسیدش از فلک زانسان وبالی
[M2]که جوید لمعه نور از هلالی
[B][M1]بدینسان بود حالش تا سه فرسنگ
[M2]ازو صلح و وزآن سنگیندلان جنگ
[B][M1]ازو نرمی و زیشان سخترویی
[M2]ازو گرمی و زیشان سرد گویی
[B][M1]ز ناگه بر لب چاهی رسیدند
[M2]ز رفتن بر لب چاه آرمیدند
[B][M1]چهی چون گور ظالم تنگ و تیره
[M2]ز تاریکیش چشم عقل خیره
[B][M1]لب او چون دهان اژدهایی
[M2]پی قوت از برون مردم ربایی
[B][M1]درونش چون درون مردم آزار
[M2]برای مردم آزاری پر از مار
[B][M1]مدار نقطه اندوه دورش
[M2]برون از طاقت اندیشه غورش
[B][M1]محیطش پر کدورت مرکزش دور
[M2]هوایش پر عفونت چشمه اش شور
[B][M1]نفس زن گر در او یکدم نشستی
[M2]نفس را بر نفس زن ره ببستی
[B][M1]چو ایشان دفع آن گلچهره مه را
[M2]پسندیدند آن نابهره چه را
[B][M1]دگر بار از جفاشان داد برداشت
[M2]به نوعی ناله و فریاد برداشت
[B][M1]که گر آن سنگ را معلوم گشتی
[M2]ز سوزش نرمتر از موم گشتی
[B][M1]ولی آن ساز تیز آهنگ تر شد
[M2]دل چون سنگ ایشان سنگ تر شد
[B][M1]چه گویم کز جفا ایشان چه کردند
[M2]دلم ندهد که گویم آنچه کردند
[B][M1]بر آن ساعد که گر بر وی رسیدی
[M2]حریر خلد ازان آزار دیدی
[B][M1]رسن بستند از موی بز و میش
[M2]بر او شد هر سر مویی یکی نیش
[B][M1]میانش را که بودی موی مانند
[M2]به پشمین ریسمان دادند پیوند
[B][M1]کشیدند از بدن پیراهن او
[M2]چو گل از غنچه عریان شد تن او
[B][M1]به قد خود بریدند از ملامت
[M2]لباسی تا به دامان قیامت
[B][M1]فرو آویختند آنگه به چاهش
[M2]در آب انداختند از نیمه راهش
[B][M1]ز خوبی بود خورشید جهانتاب
[M2]فکندش چرخ چون خورشید در آب
[B][M1]برون از آب در چه بود سنگی
[M2]نشیمن ساخت آن را بی درنگی
[B][M1]چه دولت یافت آخر بنگر آن سنگ
[M2]که کان گوهری شد بس گرانسنگ
[B][M1]ز لعل بی گدازش شکر آیین
[M2]شد آن شورابه همچون شهد شیرین
[B][M1]شد از نور رخش آن چاه روشن
[M2]چو شب روی زمین از ماه روشن
[B][M1]شمیم گیسوان عطر سایش
[M2]عفونت را برون برد از هوایش
[B][M1]ز فر طلعت او هر گزنده
[M2]سوی سوراخ دیگر شد خزنده
[B][M1]به تعویذ اندرش پیراهنی بود
[M2]که جدش را ز آتش مأمنی بود
[B][M1]فرستادش به ابراهیم رضوان
[M2]ازان رو شد برا و آتش گلستان
[B][M1]رسید از سدره جبریل امین زود
[M2]ز بازوی وی آن تعویذ بگشود
[B][M1]برون آورد از آنجا پیرهن را
[M2]بدان پوشید آن پاکیزه تن را
[B][M1]ازان پس گفت ای مهجور غمناک
[M2]پیامت می رساند ایزد پاک
[B][M1]که روزی این خیانت پیشگان را
[M2]گروه ناصواب اندیشگان را
[B][M1]ز تو دلریش تر پیشت رسانم
[M2]فکنده پیش سر پیشت نشانم
[B][M1]بر ایشان این جفاها را شماری
[M2]وزیشان حال خود پوشیده داری
[B][M1]تو دانی مو به مو کایشان کیانند
[M2]سر مویی تو را ایشان ندانند
[B][M1]ز جبریل این سخن یوسف چو بشنود
[M2]ز رنج و محنت اخوان برآسود
[B][M1]نمود آن تخته سنگش تختگاهی
[M2]نشست آنجا چو نیکو بخت شاهی
[B][M1]به تسکین دادن جان حزینش
[M2]ندیم خاص شد روح الأمینش
[A]
[B][M1]بنامیزد چه فرخ کاروانی
[M2]کز ا یشان آب جویان کاروانی
[B][M1]چو دلوی برکشد ناگه ز چاهی
[M2]شود طالع ز برج دلو ماهی
[B][M1]سه روز آن ماه در چه بود تا شب
[M2]چو ماه نخشب اندر چاه نخشب
[B][M1]چو چارم روز ازین فیروزه خرگاه
[M2]برآمد یوسف شب رفته در چاه
[B][M1]ز مدین کاروانی رخت بسته
[M2]به عزم مصر با بخت خجسته
[B][M1]ز راه افتاده دور آنجا فتادند
[M2]پی آسودگی محمل گشادند
[B][M1]خوش آن گمره که راه آرد به جایی
[M2]که باشد همچو یوسف رهنمایی
[B][M1]به گرد چاه منزلگاه کردند
[M2]به قصد آب رو در چاه کردند
[B][M1]نخست آمد سعادتمند مردی
[M2]به سوی آب حیوان رهنوردی
[B][M1]به تاریکی چاه آن خضر سیما
[M2]فرو آویخت دلو آب پیما
[B][M1]به یوسف گفت جبریل امین خیز
[M2]زلال رحمتی بر تشنگان ریز
[B][M1]نشین در دلو چون خورشید تابان
[M2]ز مغرب سوی مشرق شو شتابان
[B][M1]کنار چاه را دور افق کن
[M2]افق را باز نورانی تتق کن
[B][M1]ز رویت پرتوی بر عالم افکن
[M2]جهان را از سر نو ساز روشن
[B][M1]روان یوسف ز روی سنگ برجست
[M2]چو آب چشمه و در دلو بنشست
[B][M1]کشید آن دلو را مرد توانا
[M2]به قدر دلو و وزن آب دانا
[B][M1]بگفت امروز دلو ما گران است
[M2]یقین چیزی به جز آب اندر آن است
[B][M1]چو آن ماه جهان آرا برآمد
[M2]ز جانش بانگ «یا بشری » برآمد
[B][M1]بشارت کز چنین تاریک چاهی
[M2]برآمد بس جهان افروز ماهی
[B][M1]بشارت کز میان چشمه شور
[M2]برآمد آبی از شورآبگی دور
[B][M1]در آن صحرا گلی بشکفت او را
[M2]ولی از دیگران بنهفت او را
[B][M1]نهانی جانب منزگهش برد
[M2]به یاران خودش پوشیده بسپرد
[B][M1]بلی چون نیکبختی گنج یابد
[M2]اگر پنهان ندارد رنج یابد
[B][M1]حسودان هم در آن نزدیک بودند
[M2]ز حال او تفحص می نمودند
[B][M1]همی بردند دایم انتظارش
[M2]که تا خود چون شود انجام کارش
[B][M1]ز حال کاروان آگاه گشتند
[M2]خبرجویان به گرد چاه گشتند
[B][M1]نهان کردند یوسف را ندایی
[M2]برون نامد ز چاه الا صدایی
[B][M1]به سوی کاروان کردند آهنگ
[M2]که تا آرند یوسف را فراچنگ
[B][M1]پس از جهد تمام و جد بسیار
[M2]میان کاروان آمد پدیدار
[B][M1]گرفتندش که ما را بنده است این
[M2]سر از طوق وفا تابنده است این
[B][M1]به کار خدمت آمد سست پیوند
[M2]ره بگریختن گیرد به هر چند
[B][M1]ز نیکو بندگی فارغ نهاد است
[M2]فروشیمش اگر چه خانه زاد است
[B][M1]چو گیرد بنده بد بندگی پیش
[M2]ز نیکویی کند بد بندگی بیش
[B][M1]به آن باشد که بفروشی به هیچش
[M2]نداری از بدی در تاب و پیچش
[B][M1]در اصلاحش ازین پس می نکوشیم
[M2]به هر قیمت که باشد می فروشیم
[B][M1]جوانمردی که از چه بر کشیدش
[M2]به اندک قیمتی زیشان خریدش
[B][M1]به مالک بود مشهور آن جوانمرد
[M2]به فلسی چند مملوک خودش کرد
[B][M1]وز آن پس کاروان محمل ببستند
[M2]به قصد مصر در محمل نشستند
[B][M1]زیانکار آن که جنس جان فروشد
[M2]چنان جنسی چنین ارزان فروشد
[B][M1]خراج مصر و یک دیدار از وی
[M2]متاع جان و یک گفتار از وی
[B][M1]ولی این نرخ را یعقوب داند
[M2]زلیخایی خریداری تواند
[B][M1]دهد گنج سعادت ناخردمند
[M2]ستاند رو کشیده درهمی چند
[A]
[B][M1]چو مالک را برون از دست رنجی
[M2]فرو شد پای ازان سودا به گنجی
[B][M1]نمی آمد به روی آن دلارای
[M2]در آن ره بر زمین از شادیش پای
[B][M1]به بویش جان همی پرورد و می رفت
[M2]دو منزل را یکی می کرد و می رفت
[B][M1]به مصر آمد چو نزدیک از ره دور
[M2]میان مصریان شد قصه مشهور
[B][M1]که آمد مالک اینک از سفر باز
[M2]به عبرانی غلامی گشته دمساز
[B][M1]بر اوج نیکویی تابنده ماهی
[M2]به ملک دلبری فرخنده شاهی
[B][M1]ندیده با هزاران دیده افلاک
[M2]چو او نقشی به صورتخانه خاک
[B][M1]چو شاه مصر این آوازه بشنید
[M2]ازین غیرت بسی بر خویش پیچید
[B][M1]که خاک مصر بستان جمال است
[M2]به از گلهای این بستان محال است
[B][M1]گلی کز روضه فردوس خیزد
[M2]ز شرم رویشان بر خاک ریزد
[B][M1]عزیز مصر را گفتا روان شو
[M2]به استقبال سوی کاوران شو
[B][M1]به چشم خود ببین آن ماهرو را
[M2]بیاور رو بدین درگاه او را
[B][M1]عزیز از مصر رو در کاروان کرد
[M2]نظر در روی آن آرام جان کرد
[B][M1]چنان دیدار او از خود ربودش
[M2]که بیخود خواست تا آرد سجودش
[B][M1]ولی یوسف سرش از خاک برداشت
[M2]به پیش روی خویشش سجده نگذاشت
[B][M1]که سر جز پیش آن کس خم مبادت
[M2]که بر گردن ز سر منت نهادت
[B][M1]عزیز آنگه ز مالک شد طلبکار
[M2]کش آرد تا در شاه جهاندار
[B][M1]بگفتا ز آمدن فکری نداریم
[M2]ولی از لطف تو امیدواریم
[B][M1]که ما را این زمان معذور داری
[M2]به آسایش درین منزل گذاری
[B][M1]بود روزی سه چار آسوده گردیم
[M2]که از رنج سفر بی خواب و خوردیم
[B][M1]غبار از روی و چرک از تن بشوییم
[M2]تن پاکیزه سوی شاه پوییم
[B][M1]عزیز مصر چون این نکته بشنید
[M2]به خدمتگاری شه باز گردید
[B][M1]به شاه از حسن یوسف شمه ای گفت
[M2]به غیرت ساخت جان شاه را جفت
[B][M1]اشارت کرد کز خوبان هزاران
[M2]به دارالملک خوبی شهریاران
[B][M1]همه زرین کله بنهاده بر سر
[M2]همه زرکش قبا پوشیده در بر
[B][M1]کمرهای مرصع بر میانشان
[M2]به خنده در شکر ریزی دهانشان
[B][M1]چو گل از گلشن خوبی بچینند
[M2]ز گلرویان مصری برگزینند
[B][M1]که چون آرند یوسف را به بازار
[M2]کنندش عرض بر چشم خریدار
[B][M1]کشند اینان بدین شکل و شمایل
[M2]به دعوی داریش صف در مقابل
[B][M1]شود ور خود بود مهر جهانگرد
[M2]ازین آتش رخان بازار او سرد
[A]
[B][M1]به چارم روز موعود یوسف خور
[M2]چو زد از ساحل نیل فلک سر
[B][M1]به یوسف گفت مالک کای دلارای
[M2]تو همچون خود کنار نیل کن جای
[B][M1]ز خود کن گرد ره را شست و شویی
[M2]ز خاکت نیل را ده آبرویی
[B][M1]به حکم مالک آن خورشید تابان
[M2]به سوی نیل شد حالی تابان
[B][M1]به زیر پیرهن برد از برون دست
[M2]سمن را پرده نیلوفری بست
[B][M1]کلاه زرفشان از فرق بنهاد
[M2]ز زرین بیضه خود زاغ شب زاد
[B][M1]کشید آنگه چنان پیراهن از فرق
[M2]که جیبش غرب مه شد دامنش شرق
[B][M1]نمود آن دوش و بر از عطف دامن
[M2]چنان کز دور گردون صبح روشن
[B][M1]ازار نیلگون برخاست فریاد
[M2]چو سیمین سروری آمد بر لب نیل
[B][M1]ز چرخ نیلگون برخاست فریاد
[M2]که شد نیل از قدوم آن مه آباد
[B][M1]به جای نیل من بودی چه بودی
[M2]ز پا بوسش من آسودی چه بودی
[B][M1]بر آن شد خور که خود را افکند پیش
[M2]به رود نیل ریزد چشمه خویش
[B][M1]نبیند چشمه خود چون سزایش
[M2]طفیل نیل شوید دست و پایش
[B][M1]به دریا پا نهاد از سوی ساحل
[M2]چو مه در برج آبی ساخت منزل
[B][M1]به طلعت بود خورشید جهانتاب
[M2]چو نیلوفر فرو رفت اندر آن آب
[B][M1]تنش در آب چون عریان درآمد
[M2]به تن آب روان را جان درآمد
[B][M1]گشاد از هم مسلسل گیسوان را
[M2]به رخ زنجیر بست آب روان را
[B][M1]مهیا ساخت بهر صید خواهی
[M2]معنبر دامی از مه تا به ماهی
[B][M1]گهی می ریخت آب از دست بر سر
[M2]ز پروین ماه را می بست زیور
[B][M1]گهی می داد از کف مالش گل
[M2]ز پنجه شانه می زد شاخ سنبل
[B][M1]چو گرد از روی و چرک از تن فرو شست
[M2]چو سروی از کنار نیل بر رست
[B][M1]ز مفرش دار مالک پیرهن خواست
[M2]به جلباب سمن گل را بیاراست
[B][M1]کشید آنگه به بر دیبای زرکش
[M2]به چندین نقش های خوش منقش
[B][M1]به زرین تاج مه را قدر بشکست
[M2]کمربند مرصع بر میان بست
[B][M1]فرو آویخت زلفین دلاویز
[M2]هوای مصر ازان شد عنبر آمیز
[B][M1]بدان خوبیش در هودج نشاندند
[M2]به قصد قصر شه مرکب براندند
[B][M1]نمود از قصر بیرون تختگاهی
[M2]که شاه آنجا کشیدی رخت گاهی
[B][M1]به پیشش خیل خوبان صف کشیده
[M2]پی دیدار یوسف آرمیده
[B][M1]فراز تخت هودج را نهادند
[M2]جهانی چشم بر هودج ستادند
[B][M1]قضا را بود ز ابر تیره آن روز
[M2]نهفته آفتاب عالم افروز
[B][M1]به یوسف گفت مالک کای دلارام
[M2]ز هودج نه به سوی تختگه گام
[B][M1]تو خورشیدی ز عارض پرده بگشای
[M2]ز نور خویش عالم را بیارای
[B][M1]چو یوسف برج هودج را بپرداخت
[M2]چو خور بر چشم مردم پرتو انداخت
[B][M1]گمان شد ناظران را کافتاب است
[M2]که طالع گشته از نیلی سحاب است
[B][M1]نظر کردند در مهر جهانتاب
[M2]بدانستند کز وی نیست آن تاب
[B][M1]هنوز او در پس ابر است مستور
[M2]ز روی یوسف است آن تابش نور
[B][M1]ز حیرت کف زنان اهل نظاره
[M2]فغان برداشتند از هر کناره
[B][M1]که یا رب کیست این فرخنده اختر
[M2]که هم ماه است ازو شرمنده هم خور
[B][M1]بتان مصر سر در پیش ماندند
[M2]ز لوحش حرف نسخ خویش خواندند
[B][M1]بلی هر جا شود مهر آشکارا
[M2]سها را جز نهان بودن چه یارا
[A]
[B][M1]زلیخا بود ازین صورت تهی دل
[M2]کزو تا یوسف آمد یک دو منزل
[B][M1]ولی جانش ازان معنی خبر داشت
[M2]ز داغ شوق سوزی در جگر داشت
[B][M1]نمی دانست کان شوق از کجا خاست
[M2]به حیلت سازیش تسکین همی خواست
[B][M1]به صحرا شد برون تا زان بهانه
[M2]ز دل بیرون دهد اندوه خانه
[B][M1]به سختی چند روز آنجا به سر برد
[M2]بر آن محنت بسی دندان بیفشرد
[B][M1]گرفت اسباب عیش و خرمی پیش
[M2]ولی هر لحظه شد اندوه او بیش
[B][M1]چو در صحرا به خرمن سیلش افتاد
[M2]دگر باره به خانه میلش افتاد
[B][M1]به پشت بارگی هودج نشین شد
[M2]به منزلگاه خود رحلت گزین شد
[B][M1]اگر چه روی در منزلگهش بود
[M2]گذر بر ساحت قصر شهش بود
[B][M1]چو دید آن انجمن گفت این چه غوغاست
[M2]که گویی رستخیز از مصر برخاست
[B][M1]یکی گفت این پی فرخنده نامیست
[M2]بساط عرض کنعانی غلامیست
[B][M1]غلامی نی که رخشان آفتابی
[M2]به دارالملک خوبی کامیابی
[B][M1]زلیخا دامن هودج برانداخت
[M2]چو چشمش بر غلام افتاد بشناخت
[B][M1]برآمد از دلش بی خواست فریاد
[M2]ز فریادی که زد بی خود بیفتاد
[B][M1]روان هودج کشان هودج براندند
[M2]به خلوتخانه خاصش رساندند
[B][M1]چو شد منزلگهش آن خلوت راز
[M2]ز حال بی خودی آمد به خود باز
[B][M1]ازو پرسید دایه کای دلفروز
[M2]چرا کردی فغان از جان پر سوز
[B][M1]لب شیرین به افغان چون گشادی
[M2]بدان تلخی چرا بی خود فتادی
[B][M1]بگفت ای مهربان مادر چه گویم
[M2]که گردد آفت من هر چه گویم
[B][M1]در آن مجمع غلامی را که دیدی
[M2]ز اهل مصر وصف او شنیدی
[B][M1]ز عالم قبله گاه جان من اوست
[M2]فدایش جان من جانان من اوست
[B][M1]به خوابم روی زیبا وی نموده ست
[M2]شکیب از جان شیدا وی ربوده ست
[B][M1]به تن در تب به دل در تاب ازویم
[M2]ز دیده غرق خون ناب ازویم
[B][M1]درین کشور ز سودایش فتادم
[M2]بدین شهر از تمنایش فتادم
[B][M1]ز خان و مان مرا آواره او ساخت
[M2]درین آوارگی بیچاره او ساخت
[B][M1]به هر محنت که دیدی چند سالم
[M2]که بود از راحت گیتی ملالم
[B][M1]همه از آرزوی روی او بود
[M2]ز شوق قامت دلجوی او بود
[B][M1]ز کوه افزون بود بار من امروز
[M2]ندانم چون شود کار من امروز
[B][M1]مه من شاه ایوان که گردد
[M2]به رخ شمع شبستان که گردد
[B][M1]کدامین دیده گردد روشن از وی
[M2]کدامین خانه گردد گلشن از وی
[B][M1]که یابد از لب جانبخش او کام
[M2]که گیرد در پناه سروش آرام
[B][M1]کمند جعد مشکینش که بافد
[M2]ز وصل نخل سیمینش که لافد
[B][M1]که بازد حاصل خود در بهایش
[M2]که سازد کحل دیده خاک پایش
[B][M1]مرا به گردد از وی حال یا نی
[M2]رسد دستم بدین اقبال یا نی
[B][M1]چو دایه آتش او دید کز چیست
[M2]چو شمع از آتش او زار بگریست
[B][M1]بگفت ای شمع سوز خود نهان دار
[M2]غم شب رنج روز خود نهان دار
[B][M1]صبوری پیشه کردی روزگاری
[M2]مکن جز صبر نیز امروز کاری
[B][M1]بود کز صبر امیدت برآید
[M2]ز ابر تیره خورشیدت برآید
[A]
[B][M1]چه خوش وقتی و خرم روزگاری
[M2]که یاری بر خورد از وصل یاری
[B][M1]برافروزد چراغ آشنایی
[M2]رهایی یابد از داغ جدایی
[B][M1]چو یوسف شد به خوبی گرم بازار
[M2]شدندش مصریان یکسر خریدار
[B][M1]به هر چیزی که هر کس دسترس داشت
[M2]در آن بازار بیع او هوس داشت
[B][M1]شنیدم کز غمش زالی برآشفت
[M2]تنیده ریسمانی چند می گفت
[B][M1]همین بس گر چه بس کاسد قماشم
[M2]که در سلک خریدارانش باشم
[B][M1]منادی بانگ می زد از چپ و راست
[M2]که می خواهد غلامی بی کم و کاست
[B][M1]رخ او مطلع صبح صباحت
[M2]لب او گوهر کان ملاحت
[B][M1]ز سیمای صلاحش چهره پر نور
[M2]به اخلاق کرامش سینه معمور
[B][M1]نیارد بر زبان جز راستی هیچ
[M2]نباشد در کلام او خم و پیچ
[B][M1]یکی شد زان میانه اول کار
[M2]به یک بدره زر سرخش خریدار
[B][M1]ازان بدره که چون خواهی شمارش
[M2]بیابی از درست زر هزارش
[B][M1]خریداران دیگر رخش راندند
[M2]به منزلگاه صد بدره رساندند
[B][M1]بر آن افزود دولتمند دیگر
[M2]به قدر وزن یوسف مشک اذفر
[B][M1]بر آن دانای دیگر ساخت افزون
[M2]به وزنش لعل ناب و در مکنون
[B][M1]بدین قانون ترقی می نمودند
[M2]ز انواع نفایس می فزودند
[B][M1]زلیخا گشت ازین معنی خبردار
[M2]مضاعف ساخت آنها را به یک بار
[B][M1]خریداران دیگر لب ببستند
[M2]پس زانوی نومیدی نشستند
[B][M1]عزیز مصر را گفت ای نکو رای
[M2]برو بر مالک این قیمت بپیمای
[B][M1]بگفتا آنچه من دارم دفینه
[M2]ز مشک و گوهر و زر در خزینه
[B][M1]به یک نیمه بهایش برنیاید
[M2]ادای آن تمام از من کی آید
[B][M1]زلیخا داشت درجی پر ز گوهر
[M2]نه درجی بلکه برجی پر ز اختر
[B][M1]بهای هر گهر زان درج مکنون
[M2]خراج مصر بودی بلکه افزون
[B][M1]بگفتا کین گهرها در بهایش
[M2]بده ای گوهر جانم فدایش
[B][M1]عزیز آورد باز از نو بهانه
[M2]که دارد میل آن شاه زمانه
[B][M1]که در خیل وی این پاکیزه دامان
[M2]بود سر دفتر دیگر غلامان
[B][M1]بگفتا رو سوی شاه جهاندار
[M2]حق خدمتگزاری را بجا آر
[B][M1]بگو بر دل جز این بندی ندارم
[M2]که پیش دیده فرزندی ندارم
[B][M1]سرافرازی فزا زین احترامم
[M2]که آید زیر فرمان این غلامم
[B][M1]به برجم اختر تابنده باشد
[M2]مرا فرزند و شه را بنده باشد
[B][M1]چو شاه این نکته سنجیده بشنید
[M2]ز بذل التماسش سر نپیچید
[B][M1]اجازت داد تا حالی خریدش
[M2]ز مهر دل به فرزندی گزیدش
[B][M1]به سوی خانه بردش خرم و شاد
[M2]زلیخا شد ز بند محنت آزاد
[B][M1]به مژگان گوهر شادی همی سفت
[M2]دو چشم خود همی مالید و می گفت
[B][M1]به بیداریست یا رب یا به خواب است
[M2]که جان من ز جانان کامیاب است
[B][M1]به شبهای سیه کی بود امیدم
[M2]که گردد روزی این روز سفیدم
[B][M1]شبم را صبح فیروزی برآمد
[M2]غم و رنج شباروزی سرآمد
[B][M1]شدم با نازنین خویش همراز
[M2]سزد اکنون که بر گردون کنم ناز
[B][M1]درین محنتسرا بی غم چو من کیست
[M2]پس از پژمردگی خرم چو من کیست
[B][M1]چه بودم ماهیی در ماتم آب
[M2]طپان بر ریگ تفسان از غم آب
[B][M1]درآمد سیلی از ابر کرامت
[M2]به دریا برد ازان ریگم سلامت
[B][M1]که بودم گمره در ظلمت شب
[M2]رسیده جان ز گمراهیم بر لب
[B][M1]برآمد از افق رخشنده ماهی
[M2]به کوی دولتم بنمود راهی
[B][M1]که بودم خفته ای بر بستر مرگ
[M2]خلیده در رگ جان نشتر مرگ
[B][M1]درآمد ناگهان خضر از در من
[M2]به آب زندگی شد یاور من
[B][M1]بحمدالله که دولت یاریم کرد
[M2]زمانه ترک جان آزاریم کرد
[B][M1]هزاران جان فدای آن نکوکار
[M2]که آورد اینچنین نقدی به بازار
[B][M1]چه غم گر حقه گوهر شکستم
[M2]چو آمد معدن گوهر به دستم
[B][M1]به پیش نقد جان گوهر چه باشد
[M2]طفیل دوست باشد هر چه باشد
[B][M1]جمادی چند دادم جان خریدم
[M2]بنامیزد عجب ارزان خریدم
[B][M1]کی از نقد خود آن کس بهره بیند
[M2]که عیسی بدهد و خر مهره چیند
[B][M1]اگر خرمهره را بدرود کردم
[M2]چو عیسی آن من شد سود کردم
[B][M1]به شعر فکرت این اسرار می بیخت
[M2]سرشک از چشم گوهربار می ریخت
[B][M1]گهی در روی یوسف لال می بود
[M2]ز داغ هجر فارغ بال می بود
[B][M1]گه از هجر گذشته یاد می کرد
[M2]به وصلش خاطر خود شاد می کرد
[A]
[B][M1]نه تنها عشق از دیدار خیزد
[M2]بسا کین دولت از گفتار خیزد
[B][M1]درآید جلوه حسن از ره گوش
[M2]ز جان آرام برباید ز دل هوش
[B][M1]ندارد بیش ازین دلاله کاری
[M2]که گوید قصه زیبانگاری
[B][M1]ز دیدن هیچ اثر نی در میانه
[M2]کند عاشق کسان را غایبانه
[B][M1]به ملک مصر زیبا دختری بود
[M2]که نسل عادیان را سروری بود
[B][M1]زده درج عقیقش خنده بر در
[M2]ز شکر خند او مصر از شکر پر
[B][M1]ز بس شیرین که شکر خند او بود
[M2]دل نیشکر اندر بند او بود
[B][M1]چو شکر ریختی از لعل خندان
[M2]شکر انگشت بگرفتی به دندان
[B][M1]شکر بود از دهانش با دل تنگ
[M2]نبات از رشک لعلش شیشه بر سنگ
[B][M1]چو در لطف از نباتش لب فره شد
[M2]نبات اندر دل شیشه گره شد
[B][M1]نبات ار چند دادی شیشه را دل
[M2]نمی شد با لب لعلش مقابل
[B][M1]نبود ایمن ز لعل می پرستش
[M2]که با آن پر دلی آرد شکستش
[B][M1]جهان را فتنه بود آن غیرت حور
[M2]ز شیرین شکر او مصر پر شور
[B][M1]سران ملک در سوداش بودند
[M2]بتان شهر ناپرواش بودند
[B][M1]ولی بر چرخ می سود افسر او
[M2]به هر کس در نمی آمد سر او
[B][M1]ز عز و مال و استغنای جاهش
[M2]نمی افتاد سوی کس نگاهش
[B][M1]حدیث یوسف و وصفش چو بشنید
[M2]به ماه روی او مهرش بجنبید
[B][M1]چو شد گفت و شنید آن پیاپی
[M2]شد آن اندیشه محکم در دل وی
[B][M1]به دیدن میلش افتاد از شنیدن
[M2]بلی باشد شنیدن تخم دیدن
[B][M1]نصاب قیمتش معلوم خود ساخت
[M2]ز ترتیب نصابش دل بپرداخت
[B][M1]هزار اشتر همه پاکیزه گوهر
[M2]پر از دیبا و مشک و گوهر و زر
[B][M1]ز انواع نفایس هر چه بودش
[M2]که دادن در بها لایق نمودش
[B][M1]مرتب کرد و راه مصر برداشت
[M2]به مخزن از ذخایر هیچ نگذاشت
[B][M1]فتاد از مقدمش آوازه در مصر
[M2]برآمد های و هویی تازه در مصر
[B][M1]به مصر آمد سری در راه یوسف
[M2]خبر پرسان ز جولانگاه یوسف
[B][M1]چو از جولانگه یوسف نشان یافت
[M2]دل خرم به سوی او عنان تافت
[B][M1]جمالی دید بیش از حد ادراک
[M2]چو جان ز آلودگی آب و گل پاک
[B][M1]به گیتی مثل او نادیده هرگز
[M2]ز کس مانند او نشنیده هرگز
[B][M1]نخست از دیدن او بی خود افتاد
[M2]ز ذوق بی خودی گشت از خود آزاد
[B][M1]وز آن پس بیهشی هشیاری آورد
[M2]ز خواب غفلتش بیداری آورد
[B][M1]زبان بگشاد و پرسش کرد آغاز
[M2]جواهر جست ازان گنجینه راز
[B][M1]بگفت ای از تو کار نیکویی راست
[M2]بدین خوبی جمالت را که آراست
[B][M1]که لامع ساخت خورشید جبینت
[M2]که آمد خرمن مه خوشه چینت
[B][M1]کدامین خامه زن نقش تو پرداخت
[M2]کدامین باغبان سرو تو افراخت
[B][M1]که زد پرگار طاق ابرویت را
[M2]که داد این تاب بند گیسویت را
[B][M1]گل سیراب تو آب از کجا خورد
[M2]بدین آبش درین بستان که پرورد
[B][M1]به سروت خوب رفتاری که آموخت
[M2]به لعلت نغز گفتاری که آموخت
[B][M1]مه روی تو لوح نامه کیست
[M2]سر زلف تو حرف خامه کیست
[B][M1]که بینا نرگست را چشم بگشاد
[M2]ز خواب نیستی بیداریش داد
[B][M1]که بر درج درت زد قفل یاقوت
[M2]که دل را قوت آمد روح را قوت
[B][M1]که کندت در زنخدان چاه غبغب
[M2]که ز آب زندگی کردش لبالب
[B][M1]که خال عنبرینت زد به رخسار
[M2]نشیمن ساخت زاغی را ز گلزار
[B][M1]چو یوسف این سخن ها کرد ازو گوش
[M2]غذای جان فشاند از چشمه نوش
[B][M1]بگفتا صنعت آن صانعم من
[M2]که از بحرش به رشحی قانعم من
[B][M1]فلک یک نقطه از کلک کمالش
[M2]جهان یک غنچه از باغ جمالش
[B][M1]ز نور حکمتش خورشید تابی
[M2]ز بحر قدرتش گردون حبابی
[B][M1]جمالش بود پاک از تهمت عیب
[M2]نهفته در حجاب پرده غیب
[B][M1]ز ذرات جهان آیینه ها ساخت
[M2]ز روی خود به هر یک عکسی انداخت
[B][M1]به چشم تیز بینت هر چه نیکوست
[M2]چو نیکو بنگری عکس رخ اوست
[B][M1]چو دیدی عکس سوی اصل بشتاب
[M2]که پیش اصل نبود عکس را تاب
[B][M1]معاذالله ز اصل ار دور مانی
[M2]چو عکس آخر شود بی نور مانی
[B][M1]نباشد عکس را چندان بقایی
[M2]ندارد رنگ گل چندان وفایی
[B][M1]بقا خواهی به روی اصل بنگر
[M2]وفا جویی به سوی اصل بگذر
[B][M1]غم چیزی رگ جان را خراشد
[M2]که گاهی باشد و گاهی نباشد
[B][M1]چو دانا دختر این اسرار بشنید
[M2]بساط عشق یوسف درنوردید
[B][M1]به یوسف گفت چون وصفت شنیدم
[M2]به دل داغ تمنایت کشیدم
[B][M1]گرفتم پیش راه آرزویت
[M2]ز سر پا ساختم در جست و جویت
[B][M1]چو دیدم روی تو افتادم از پای
[M2]به جان دادن ته پایت زدم رای
[B][M1]ولی چون گوهر اسرار سفتی
[M2]نشان زان منبع انوار گفتی
[B][M1]به تحقیق سخن بشکافتی موی
[M2]مرا از مهر خود برتافتی روی
[B][M1]حجاب از روی امیدم گشودی
[M2]ز ذره ره به خورشیدم نمودی
[B][M1]کنون بر من در این راز باز است
[M2]که با تو عشق ورزیدن مجاز است
[B][M1]چو باشد بر حقیقت چشم بازم
[M2]به افتد ترک سودای مجازم
[B][M1]جزاک الله که چشمم باز کردی
[M2]مرا با جان جان همراز کردی
[B][M1]ز مهر غیر بگسستی دل من
[M2]حریم وصل کردی منزل من
[B][M1]اگر هر موی من گردد زبانی
[M2]ز تو رانم به هر یک داستانی
[B][M1]نیارم گوهر شکر تو سفتن
[M2]سر مویی ز احسان تو گفتن
[B][M1]پس آنگه کرد پدرود وی و رفت
[M2]برست از مایه و سود وی و رفت
[B][M1]بنا کرد از پس رفتن به تعجیل
[M2]عبادتخانه ای بر ساحل نیل
[B][M1]دلی از ملک و مال عالم آزاد
[M2]به مسکینان و محتاجان صلا داد
[B][M1]که ملک و مال وی تاراج کردند
[M2]به قوت یک شبش محتاج کردند
[B][M1]به جای تاج از گوهر مرصع
[M2]قناعت کرد با فرسوده مقنع
[B][M1]به جای بستن زرین عصابه
[M2]به سر بربست پشمین پای تابه
[B][M1]تن خود ز اطلس و اکسون بپرداخت
[M2]لباس آیینه آسا از نمد ساخت
[B][M1]به دست وی چو گوهر دار یاره
[M2]سفالین سبحه آمد در شماره
[B][M1]به کنج آن عبادتخانه ره کرد
[M2]ز عالم رو در آن محرابگه کرد
[B][M1]ز گلخن دامن خاکستر آورد
[M2]به خلوت بستر سنجاب گسترد
[B][M1]ز خارا زیر سر بنهاد بالش
[M2]درآمد گیتی از دردش به نالش
[B][M1]در آن معبد به سر می برد تا بود
[M2]به طاعت پای می افشرد تا بود
[B][M1]چو در طاعتگری عمرش سرآمد
[M2]به جان دادن چو مردان خوش برآمد
[B][M1]نپنداری که جان را رایگان داد
[M2]فروغ روی جانان دید و جان داد
[B][M1]دلا مردانگی زین زن بیاموز
[M2]به ماتم شیوه بین شیون بیاموز
[B][M1]غم خود خور اگر این غم نداری
[M2]بکن ماتم گر این ماتم نداری
[B][M1]به سر شد عمر در صورت پرستی
[M2]دمی ز اندیشه صورت نرستی
[B][M1]به هر دم حسن صورت را زوالیست
[M2]ز حالی هر زمان گردان به حالیست
[B][M1]مزن هر دم قدم در سنگلاخی
[M2]ز شاخی هر زمان منشین به شاخی
[B][M1]نشیمن برتر از کون و مکان گیر
[M2]فراز کاخ معنی آشیان گیر
[B][M1]بود معنی یکی صورت هزاران
[M2]مجو جمعیت از صورت شماران
[B][M1]پریشانی بود هر جا شمار است
[M2]وز آن رو در یکی کردن حصار است
[B][M1]چو تاب حمله دشمن نداری
[M2]به آن کز جنگ او باشی حصاری
[A]
[B][M1]چو دولت گیر شد دام زلیخا
[M2]فلک زد سکه بر نام زلیخا
[B][M1]نظر از آرزوهای جهان بست
[M2]به خدمتگاری یوسف میان بست
[B][M1]ز زرکش جامه های خز و دیبا
[M2]به قدش همچو قدش چست و زیبا
[B][M1]مذهب تاج ها زرین کمرها
[M2]مرصع هر یک از رخشان گهرها
[B][M1]چو روز سال هر یک سیصد و شصت
[M2]مهیا کرد و فارغ بال بنشست
[B][M1]به هر روزی که صبح نو دمیدی
[M2]به دوشش خلعتی از نو کشیدی
[B][M1]چو از زر تاج کردی خسرو شرق
[M2]به تاج دیگرش آراستی فرق
[B][M1]چو سر افراختی سرو روانش
[M2]به آیین دگر بستی میانش
[B][M1]رخ آن آفتاب دلفریبان
[M2]نشد طالع دو روز از یک گریبان
[B][M1]دوبار آن تازه سرو گلشن راز
[M2]به یک افسر نشد هرگز سرافراز
[B][M1]نیست آن لب شکر از یک کمربند
[M2]میان خود مکرر از نی قند
[B][M1]چو تاج زر به فرقش بر نهادی
[M2]هزاران بوسه اش بر فرق دادی
[B][M1]که چون تو خاک پایش تاج من باد
[M2]به اوج سروری معراج من باد
[B][M1]چو پیراهن کشیدی بر تن او
[M2]شدی همراز با پیراهن او
[B][M1]تنم گفتی ز تو یک تار بادا
[M2]وز آن تن چون تو برخوردار بادا
[B][M1]قبا بر قد آن سرو دلارا
[M2]چو کردی راست گفتی مر قبا را
[B][M1]که دارم آرزو زان سرو گلرنگ
[M2]که همچون تو در آغوشش کشم تنگ
[B][M1]کمر چون چست کردی بر میانش
[M2]گذشتی این تمنا بر زبانش
[B][M1]که گر دستم کمر بودی چه بودی
[M2]ز وصلش بهره ور بودی چه بودی
[B][M1]مسلسل گیسویش چون شانه کردی
[M2]مداوای دل دیوانه کردی
[B][M1]به هم دربافتی از عنبر خام
[M2]شکار جان خود را عنبرین دام
[B][M1]به قصد خورد شام و طعمه چاشت
[M2]به نعمت خانه خود روز و شب داشت
[B][M1]مهیا کرده خوانهای ملون
[M2]به نعمت های گوناگون مزین
[B][M1]پی حلواش قند و مغز بادام
[M2]گرفتی از لب و دندان او وام
[B][M1]برای میوه های گونه گونه
[M2]ز سیمین سیب او کردی نمونه
[B][M1]گهی از سینه های مرغ در پیش
[M2]کبابش ساز کردی چون دل خویش
[B][M1]گهی دادی چو لعل آبدارش
[M2]مرباهای خاص خوشگوارش
[B][M1]چو کردی شربتش از شکر ناب
[M2]شدی همچون نبات از شرم او آب
[B][M1]به هر چیزش کز اینها میل دیدی
[M2]روان چون جان خود پیشش کشیدی
[B][M1]شبانگه کش خیال خواب بودی
[M2]ز روز و رنج او بی تاب بودی
[B][M1]بیفکندی فراش دلپذیرش
[M2]نهادی مهد دیبا و حریرش
[B][M1]نهالش را ز گل کردی نهالین
[M2]گلش را از سمن یا لاله بالین
[B][M1]فسون خواندی بسی و افسانه گفتی
[M2]غبار خاطرش ز افسانه رفتی
[B][M1]چو بستی نرگسش را پرده خواب
[M2]شدی با شمع همدم در تب و تاب
[B][M1]دو مست آهوی خود را تا سحرگاه
[M2]چرانیدی به باغ حسن آن ماه
[B][M1]گهی با نرگسش همراز گشتی
[M2]گهی با غنچه اش دمساز گشتی
[B][M1]گهی از لاله زارش لاله چیدی
[M2]گهی از گلستانش گل چریدی
[B][M1]گرفتی گه ز نوشین چشمه اش لب
[M2]گهش گرد ذقن گشتی چو غبغب
[B][M1]گهی با گیسویش کردی سخن ساز
[M2]که ای همسر شده با گلبن ناز
[B][M1]مرا از دیده زان خونابه پاشی
[M2]که دیوی با پری همخوابه باشی
[B][M1]بدین افسوس پشت دست پایان
[M2]رساندی شب چو گیسویش به ایان
[B][M1]به روزان و شبان این بود کارش
[M2]نبود از کار او یکدم قرارش
[B][M1]غمش خوردی و غمخواریش کردی
[M2]به خاتونی پرستاریش کردی
[B][M1]بلی عاشق همیشه جان فروشد
[M2]به جان در خدمت معشوق کوشد
[B][M1]به مژگان از ره او خار چیند
[M2]به چشم از پای او آزار چیند
[B][M1]به چشم و جان نشیند حاضر او
[M2]بود کافتد قبول خاطر او
[A]
[B][M1]سخن پرداز این شیرین فسانه
[M2]چنین آرد فسانه در میانه
[B][M1]که پیش از وصل یوسف بود روزی
[M2]زلیخا را عجب دردی و سوزی
[B][M1]ز دل صبر و ز تن آرام رفته
[M2]شکیب از جان عم فرجام رفت
[B][M1]نه در خانه به کاری بند گشتی
[M2]نه بر بیرون به کس خرسند گشتی
[B][M1]مژه پر آب و دل پر خون همی رفت
[M2]درون می آمد و بیرون همی رفت
[B][M1]بدو گفت آن بلند اقبال دایه
[M2]که ای مه پایه خورشید سایه
[B][M1]مبادت از جفای چرخ تابی
[M2]ز بیداد زمانه اضطرابی
[B][M1]نمی دانم که امروزت چه حال است
[M2]که جانت غرق دریای ملال است
[B][M1]چو آن برگی که گرداند نسیمش
[M2]که بر یک جا نبیند کس مقیمش
[B][M1]گهی بر پشت افتد گاه بر روی
[M2]گه آن سو باشدش جنبش گه این سوی
[B][M1]به یک منزلگه آرامی ندارد
[M2]به جز گردندگی کامی ندارد
[B][M1]بگو کین بی قراری از که داری
[M2]ز نو رنجی که داری از که داری
[B][M1]بگفتا من ز خود حیرانم امروز
[M2]به کار خویش سرگردانم امروز
[B][M1]غمی دارم ندانم کین غم از چیست
[M2]ز جانم سر زده این ماتم از کیست
[B][M1]نهانی دردی آرامم ببرده ست
[M2]به جور دور ایام سپرده ست
[B][M1]منم خاکی به خود ساکن نهادی
[M2]که پیچیده ست در وی گردبادی
[B][M1]وجودش گر چه از جنبش تهی نیست
[M2]ولی از حال بادش آگهی نیست
[B][M1]چو یوسف همنشین شد با زلیخا
[M2]شباروزی قرین شد با زلیخا
[B][M1]شبی پیش زلیخا راز می گفت
[M2]غم و اندوه پیشین باز می گفت
[B][M1]به تقریب سخن بگشاد ناگاه
[M2]زبان در شرح راه و قصه چاه
[B][M1]زلیخا چون حدیث چاه بشنید
[M2]به سان ریسمان بر خویش پیچید
[B][M1]فتاد اندر دلش کان روز بوده ست
[M2]که جانش در غم جانسوز بوده ست
[B][M1]حساب روز و مه چون نیک برداشت
[M2]به پیش او یقین شد آنچه پنداشت
[B][M1]بلی داند دلی کاگاه باشد
[M2]که از دلها به دلها راه باشد
[B][M1]خصوصا از دل صد چاک عاشق
[M2]که باشد در ره معشوق صادق
[B][M1]ز هر چاکش بود بگشاده راهی
[M2]سوی معشوق ازان راهش نگاهی
[B][M1]ازان ره پرتو احوال جانان
[M2]فتد بر چشم جان ناتوانان
[B][M1]اگر خاری خلد در پای دلدار
[M2]دل عاشق شود افگار ازان خار
[B][M1]وگر بادی وزد بر زلف محبوب
[M2]فتد در جان عاشق زان صد آشوب
[B][M1]وگر گردی نشیند بر عذارش
[M2]شود خم پشت عاشق زیر بارش
[B][M1]شنیدستم که روزی کرد لیلی
[M2]به قصد فصد سوی نیش میلی
[B][M1]چو زد لیلی به حی نیش از پی خون
[M2]به وادی رفت خون از دست مجنون
[B][M1]بیا جامی ز بود خود بپرهیز
[M2]ز پندار وجود خود بپرهیز
[B][M1]گرت فخری و ننگی هست از توست
[M2]ورت بویی و رنگی هست از توست
[B][M1]مصفا شو ز مهر و کینه خویش
[M2]مصیقل کن رخ آیینه خویش
[B][M1]بود نور جمال شاهد غیب
[M2]بتابد چون کلیم اللهت از جیب
[B][M1]شود چشم دلت روشن بدان نور
[M2]نماند سر جانان بر تو مستور
[A]
[B][M1]خوش آن بیدل که دولتیار گردد
[M2]به گرد خاطر دلدار گردد
[B][M1]برون آید تمام از خواهش خویش
[M2]دهد در خواهش او کاهش خویش
[B][M1]چو خواهد جان روانی بر لب آرد
[M2]ببوسد خاک او و جان سپارد
[B][M1]چو جوید دل کند دل را ز غم خون
[M2]دهد در دم ز راه دیده بیرون
[B][M1]چو گوید خیز از سر پای سازد
[M2]به خدمتگاری او سر فرازد
[B][M1]اگر راند نتابد سر چو خامه
[M2]وگر خواند نپیچد رو چو نامه
[B][M1]به حکم آنکه امت پروری را
[M2]شبان لایق بود پیغمبری را
[B][M1]ز یوسف با هزاران کامرانی
[M2]همی زد سر تمنای شبانی
[B][M1]زلیخا آن تمنا را چو دریافت
[M2]به تحصیل تمنایش عنان تافت
[B][M1]نخستین خواست ز استادان یک فن
[M2]که کردند از برایش یک فلاخن
[B][M1]رسن همچون خور از زر تافتندش
[M2]جو گیسوی معنبر بافتندش
[B][M1]زلیخا نیز می پخت آرزویی
[M2]که گنجانم در او خود را چو مویی
[B][M1]چو نتوان بی سبب خود را بر او بست
[M2]ببوسم گاه گاهش زان سبب دست
[B][M1]وگر می گفت این را چون پسندم
[M2]که یک مو بار خود بر وی ببندم
[B][M1]مرصع ساخت بهر زیب و زیور
[M2]چو مژگان خودش از در و گوهر
[B][M1]به جنبش گر فتادی لعل خوشرنگ
[M2]ز بی مقداری افکندیش چون سنگ
[B][M1]وز آن پس داد فرمان تا شبانان
[M2]رمه در کوه و در صحرا چرانان
[B][M1]جدا سازند نادر بره ای چند
[M2]چو گردون چر بره بی مثل و مانند
[B][M1]چو آهوی ختن سنبل چریده
[M2]ز گرگان هرگز آسیبی ندیده
[B][M1]زره سان پشمشان چون موی زنگی
[M2]ز ابریشم فزون در تازه رنگی
[B][M1]ز فربه دنبه ها یکسر گران بار
[M2]به راه از بس گرانی نرم رفتار
[B][M1]به هر وادی چو رفتندی چرا زن
[M2]تو گویی موج می زد سیل روغن
[B][M1]به روی موج باد از سر فرازی
[M2]گرفته صنعت زنجیر سازی
[B][M1]میان آن رمه یوسف شتابان
[M2]چو در برج حمل خورشید تابان
[B][M1]چو مشکین آهوی تنها فتاده
[M2]به سوی گوسفندان رو نهاده
[B][M1]زلیخا صبر و هوش و عقل و جان را
[M2]سبک دنباله کش کرده شبان را
[B][M1]نگهبانان موکل ساخت چندی
[M2]که دارندش نگاه از هر گزندی
[B][M1]بدینسان بود تا می خواست کارش
[M2]نبود از دست بیرون اختیارش
[B][M1]اگر می خواست در صحرا شبان بود
[M2]وگر می خواست شاه ملک جان بود
[B][M1]ولی در ذات خود بود آن پریزاد
[M2]ز شاهی و شبانی هر دو آزاد
[A]
[B][M1]چو بندد بیدلی دل در نگاری
[M2]نگیرد کار او هرگز قراری
[B][M1]اگر نبود به کف نقد وصالش
[M2]به نسیه عشق بازد با خیالش
[B][M1]ولی خونش بود از دل چکیده
[M2]که افتد کار وی از دل به دیده
[B][M1]چو یابد بهره چشم اشکبارش
[M2]فتد اندیشه بوس و کنارش
[B][M1]وگر بوس و کنارش هم دهد دست
[M2]ز بیم هجر باشد رنجه پیوست
[B][M1]امید کامرانی نیست در عشق
[M2]صفای زندگانی نیست در عشق
[B][M1]بود آغاز آن خون خوردن و بس
[M2]بود انجامش از خود مردن و بس
[B][M1]به راحت کی بود آن کس سزاوار
[M2]که خون خوردن بود یا مردنش کار
[B][M1]زلیخا بود یوسف را ندیده
[M2]به خوابی و خیالی آرمیده
[B][M1]به جز دیدارش از هر جست و جویی
[M2]نمی دانست خود را آرزویی
[B][M1]چو دید از دیدن او بهره مندی
[M2]ز دیدن خواست طبع او بلندی
[B][M1]به آن آورد روی جست و جو را
[M2]که آرد در کنار آن آرزو را
[B][M1]ز لعل او به بوسه کام گیرد
[M2]ز سروش با کنار آرام گیرد
[B][M1]بلی نظارگی کاید سوی باغ
[M2]ز شوق گل چو لاله سینه پر داغ
[B][M1]نخست از روی گل دیدن شود مست
[M2]ز گل دیدن به گل چیدن برد دست
[B][M1]زلیخا وصل را می جست چاره
[M2]ولی می کرد ازان یوسف کناره
[B][M1]زلیخا بود خون از دیده ریزان
[M2]ولی می بود ازو یوسف گریزان
[B][M1]زلیخا داشت بس جانسوز داغی
[M2]ولی می داشت زان یوسف فراغی
[B][M1]زلیخا رخ بدان فرخ لقا داشت
[M2]ولی یوسف نظر بر پشت پا داشت
[B][M1]زلیخا بهر یک دیدن همی سوخت
[M2]ولی یوسف ز دیدن دیده می دوخت
[B][M1]ز بیم فتنه روی او نمی دید
[M2]به چشم فتنه جوی او نمی دید
[B][M1]نیارد عاشق آن دیدار در چشم
[M2]که با یارش نیفتد چشم بر چشم
[B][M1]ز عاشق دمبدم اشکی و آهی
[M2]نباشد جو به امید نگاهی
[B][M1]چو یار از حال عاشق دیده پوشد
[M2]سزد کش خون دل از دیده جوشد
[B][M1]زلیخا را چو این غم بر سر آمد
[M2]به اندک فرصتی از پا درآمد
[B][M1]برآمد در خزان محنت و درد
[M2]گل سرخش به رنگ لاله زرد
[B][M1]به دل ز اندوه بودش بار انبوه
[M2]سهی سروش خمید از بار اندوه
[B][M1]برفت از لعل لب آبی که بودش
[M2]نشست از شمع رخ تابی که بودش
[B][M1]نکردی شانه موی عنبرین بوی
[M2]جز این پنجه که می کندی به آن موی
[B][M1]به سوی آینه کم رو گشادی
[M2]مگر زانو که بر وی رو نهادی
[B][M1]ز بس کز دل فشاندی خون تازه
[M2]نگشتی چهره اش محتاج غازه
[B][M1]همه عالم به چشمش چون سیه بود
[M2]به چشمش سرمه را کی جایگه بود
[B][M1]ز سرمه زان سیه چشمی نمی جست
[M2]که اشک از نرگس او سرمه می شست
[B][M1]زلیخا را چو شد زین غم جگر ریش
[M2]زبان سرزنش بگشاد بر خویش
[B][M1]که ای کارت به رسوایی کشیده
[M2]ز سودای غلام زر خریده
[B][M1]تو شاهی بر سریر سرفرازی
[M2]چرا با بنده خود عشق بازی
[B][M1]به معشوقی چو خود شاهی طلب دار
[M2]که شاهی را بود شاهی سزاوار
[B][M1]عجب تر آنکه از عجبی که دارد
[M2]به وصل چون تویی سر در نیارد
[B][M1]زنان مصر اگر دانند حالت
[M2]رسانند از ملامت صد ملامت
[B][M1]همی گفت این و لیکن آن یگانه
[M2]نه زانسان در دل او داشت خانه
[B][M1]کش از خاطر توانستی برون کرد
[M2]بدین افسانه دردش را فسون کرد
[B][M1]بلی چون دلبری با جان درآمیخت
[M2]نیارد جان ازو پیوند بگسیخت
[B][M1]برد پیوند جان از تن به یک دم
[M2]ولی با او بود جاوید محکم
[B][M1]چه خوش گفت آن به داغ عشق رنجور
[M2]که بوی از مشک و رنگ از گل شود دور
[B][M1]ولی بیرون بود ز امکان عاشق
[M2]که گوید ترک جانان جان عاشق
[A]
[B][M1]زلیخا را چو دایه آنچنان دید
[M2]ز دیده اشکریزان حال پرسید
[B][M1]که ای چشمم به دیدار تو روشن
[M2]دلم از عکس رخسار تو گلشن
[B][M1]دلت پر رنج و جانت پر ملال است
[M2]نمی دانم تو را اکنون چه حال است
[B][M1]تو را آرام جان پیوسته در پیش
[M2]چه می سوزی ز بی آرامی خویش
[B][M1]در آن وقتی که از وی دور بودی
[M2]اگر می سوختی معذور بودی
[B][M1]کنون در عین وصلی سوختن چیست
[M2]به داغش شمع جان افروختن چیست
[B][M1]که را از عاشقان این دست داده ست
[M2]که معشوقش به خدمت سر نهاده ست
[B][M1]همین بس طالع فرخنده تو
[M2]که سلطان تو آمد بنده تو
[B][M1]مهی لایق به تاج پادشاهی
[M2]به فرمان تو شد دیگر چه خواهی
[B][M1]به رویش خرم و دلشاد می باش
[M2]ز غم های جهان آزاد می باش
[B][M1]ز سرو لاله رنگش کام می گیر
[M2]به رفتار خوشش آرام می گیر
[B][M1]لبش می بین و جان می پرور از وی
[M2]زلال کامرانی می خور از وی
[B][M1]زلیخا چون شنید اینها ز دایه
[M2]سرشکش را دل از خون داد مایه
[B][M1]ز ابر دیده خون دل فرو ریخت
[M2]به پیشش قصه مشکل فرو ریخت
[B][M1]بگفت ای مهربان مادر همانا
[M2]نیی چندان به سر کار دانا
[B][M1]نمی دانی که من بر دل چه دارم
[M2]وز آن جان و جهان حاصل چه دارم
[B][M1]به خدمت پیش رویم ایستاده
[M2]ولی بی خدمتی را داد داده
[B][M1]ز من دوری نباشد هیچگاهش
[M2]ولی نبود به من هرگز نگاهش
[B][M1]بر آن تشنه بباید زار بگریست
[M2]که بر لب آن باید تشنه اش زیست
[B][M1]چو رویم شمع خوبی برفروزد
[M2]دو چشم خود به پشت پای دوزد
[B][M1]بدین اندیشه آزارش نجویم
[M2]که پشت پاش به باشد ز رویم
[B][M1]چو بگشایم بدو چشم جهان بین
[M2]به پیشانی نماید صورت چین
[B][M1]بر آن چین سرزنش از من روا نیست
[M2]که از وی هر چه می آید خطا نیست
[B][M1]ز ابرویش مرا در دل گره هاست
[M2]کزان کج نیست کارم بی گره راست
[B][M1]چنین کز وی گره بر کارم افتد
[M2]نظر کردن به وی دشوارم افتد
[B][M1]دهانش کز سخن با من به تنگ است
[M2]به جز خون خوردنم از وی چه رنگ است
[B][M1]ز لعلش در دهانم آب گردد
[M2]به چشمم آب خون ناب گردد
[B][M1]قدش کامد نهال آرزویم
[M2]ز رحمت کم شود مایل به سویم
[B][M1]چو خواهم از نهالش سیب چینم
[M2]نچیده سیب صد آسیب بینم
[B][M1]ز چاه غبغبش چون کام خواهم
[M2]به چاه غم کند آرامگاهم
[B][M1]به رشکم ز آستین او که پیوست
[M2]به دستان یافته بر ساعدش دست
[B][M1]ز دامانش زنم در جیب جان چاک
[M2]که دارد پیش پایش روی بر خاک
[B][M1]چو دایه این سخن بشنید بگریست
[M2]که با حالی چنین مشکل توان زیست
[B][M1]فراقی کافتد از دوران ضروری
[M2]به از وصلی بدین تلخی و شوری
[B][M1]غم هجران همین یک سختی آرد
[M2]چنین وصلی دو صد بدبختی آرد
[A]
[B][M1]زلیخا با غم با این درازی
[M2]چو دید از دایه رحم چاره سازی
[B][M1]بگفت ای از تو صد یاریم بوده
[M2]به هر کاری هواداریم بوده
[B][M1]مرا یک بار دیگر یاریی کن
[M2]ز غمخواریم بین غمخواریی کن
[B][M1]قدم از تارک من کن به سویش
[M2]زبان من شو و از من بگویش
[B][M1]که ای سرکش نهال ناز پرورد
[M2]رخت را در لطافت ناز پرورد
[B][M1]ز بستان جمال و گلشن ناز
[M2]نرسته چون قدت سروری سرافراز
[B][M1]ز جان و دل گل و آبی سرشتند
[M2]در او شاخی ز باغ سدره کشتند
[B][M1]چو برگ سربلندی داد آن شاخ
[M2]سهی سرو تواش خواندند گستاخ
[B][M1]عروس دهر تا در زادن افتاد
[M2]ز تو پاکیزه تر فرزند کم زاد
[B][M1]به فرزندیت آدم چشم روشن
[M2]ز گلروییت عالم گشته گلشن
[B][M1]کمال حسن تو حد بشر نیست
[M2]پری از خوبی تو بهره ور نیست
[B][M1]پری را گر نبودی شرمساری
[M2]نماندی از تو در کنج تواری
[B][M1]فرشته گر چه بر چرخ برین است
[M2]به پیش روی تو سر بر زمین است
[B][M1]فلک زینسان بلندت ساخت پایه
[M2]فکن بر مبتلای خویش سایه
[B][M1]زلیخا گر چه زیبا دلرباییست
[M2]فتاده در کمندت مبتلاییست
[B][M1]ز طفلی داغ تو بر سینه دارد
[M2]ز سودایت غمی دیرینه دارد
[B][M1]به ملک خود سه بارت دیده در خواب
[M2]وز آن عمریست مانده در تب و تاب
[B][M1]گهی چون آب در زنجیر بوده ست
[M2]گهی چون باد در شبگیر بوده ست
[B][M1]کنون هم گشته زین سودا چو مویی
[M2]ندارد جز تو در دل آرزویی
[B][M1]بر او ناکرده نقد زندگی گم
[M2]ترحم کن خوش است آخر ترحم
[B][M1]به لب هستی زلال زندگانی
[M2]چه باشد قطره ای بر وی فشانی
[B][M1]به قد هستی نهال میوه آور
[M2]چه باشد گر خورد از میوه ات بر
[B][M1]رضا ده تا ز لعلت کام گیرد
[M2]بود سوز دلش آرام گیرد
[B][M1]قدم نه تا سراندازد به پایت
[M2]رطب چیند ز نخل دلربایت
[B][M1]چه کم گردد ز جاه چون تو شاهی
[M2]اگر گاهی کنی سویش نگاهی
[B][M1]هوس دارد که با چندان عزیزی
[M2]کند پیش کنیزانت کنیزی
[B][M1]چو یوسف این فسون از دایه بشنود
[M2]به پاسخ لعل گوهربار بگشود
[B][M1]به دایه گفت کای دانا به هر راز
[M2]مشو بهر فریب من فسون ساز
[B][M1]زلیخا را غلام زر خریدم
[M2]بسا از وی عنایت ها که دیدم
[B][M1]گل و آبم عمارت کرده اوست
[M2]دل و جانم وفا پرورده اوست
[B][M1]اگر عمری کنم نعمت شماری
[M2]نیارم کردن او را حق گزاری
[B][M1]سری بر خط فرمانش نهاده
[M2]به خدمتگاریم اینک ستاده
[B][M1]ولی گو بر من اندیشه مپسند
[M2]که پیچم سر ز فرمان خداوند
[B][M1]ز بدفرمای نفس معصیت زای
[M2]نهم در تنگنای معصیت پای
[B][M1]به فرزندی عزیزم نام برده ست
[M2]امین خانه خویشم شمرده ست
[B][M1]نیم جز مرغ آب و دانه او
[M2]خیانت چون کنم در خانه او
[B][M1]خدای پاک را در هر سرشتی
[M2]جداگانه بود کاری و کشتی
[B][M1]بود پاکیزه طینت پاک کردار
[M2]زنازاده نباشد جز زناکار
[B][M1]ز مردم سگ ز سگ مردم نزاید
[M2]ز گندم جو ز جو گندم نیاید
[B][M1]به سینه سر اسرائیل دارم
[M2]به دل دانایی از جبریل دارم
[B][M1]اگر هستم نبوت را سزاوار
[M2]بود ز اسحاقم استحقاق این کار
[B][M1]گلی ام رازها در وی نهفته
[M2]ز گلزار خلیل الله شگفته
[B][M1]معاذالله که کاری پیشه سازم
[M2]که دارد از ره این قوم بازم
[B][M1]زلیخا زین هوس گو دور می دار
[M2]دل خویش و مرا معذور می دار
[B][M1]که من دارم ز فضل ایزد پاک
[M2]امید عصمت از نفس هوسناک
[A]
[B][M1]چو دایه با زلیخا این خبر گفت
[M2]ز گفت او چو زلف خود برآشفت
[B][M1]به رخسار از مژه خون جگر ریخت
[M2]ز بادام سیه عناب تر ریخت
[B][M1]خرامان ساخت سرو راستین را
[M2]به سر سایه فکند آن نازنین را
[B][M1]بدو گفت ای سر من خاک پایت
[M2]سرم خالی مبادا از هوایت
[B][M1]ز مهرت یک سر مویم تهی نیست
[M2]سر مویی ز خویشم آگهی نیست
[B][M1]خیال توست جان اندر تن من
[M2]کمند توست طوق گردن من
[B][M1]اگر جان است غم پرورده توست
[M2]وگر تن جان به لب آورده توست
[B][M1]ز حال دل چه گویم خود که چون است
[M2]ز چشم خونفشان یک قطره خون است
[B][M1]چنان در لجه عشق توام غرق
[M2]کزو خالی نیم از پای تا فرق
[B][M1]ز من فصاد هر رگ را که کاود
[M2]به جای خون غمت بیرون تراود
[B][M1]چو یوسف این سخن بشنید بگریست
[M2]زلیخا آه زد کین گریه از چیست
[B][M1]مرا چشمی تو چون خندان نشینم
[M2]که چشم خویش را در گریه بینم
[B][M1]چو از مژگان شانی قطره آب
[M2]چو آتش افکند در جان من تاب
[B][M1]ز معجزهای حسن توست دانم
[M2]که از آب افکنی آتش به جانم
[B][M1]چو یوسف دید ازو اندوه بسیار
[M2]شد از لب همچو چشم خود گهربار
[B][M1]بگفت از گریه زانم دل شکسته
[M2]که نبود عشق کس بر من خجسته
[B][M1]چو زد عمه به راه مهر من گام
[M2]به دزدی در جهانم ساخت بدنام
[B][M1]ز اخوانم پدر چون دوستر داشت
[M2]نهال کین من در جانشان کاشت
[B][M1]ز نزدیک پدر دورم فکندند
[M2]به خاک مصر معجورم فکندند
[B][M1]شود دل دمبدم خون در بر من
[M2]که تا عشقت چه آرد بر سر من
[B][M1]بلی سلطان معشوقان غیور است
[M2]ز شرکت ملک معشوقیش دور است
[B][M1]نمی خواهد چه زانجام و چه زآغاز
[M2]درین منصب کسی را با خود انباز
[B][M1]به رعنایی چو سروی سرفرازد
[M2]چو سایه زیر پایش پست سازد
[B][M1]به زیبایی چو ماهی رخ فروزد
[M2]ز برق غیرتش خرمن بسوزد
[B][M1]رسد خور چون به اوج چرخ دوار
[M2]به سوی مغربش سازد نگونسار
[B][M1]چو مه را پر برآید قالب از نور
[M2]کند رنج محاقش زار و رنجور
[B][M1]زلیخا گفت کای چشم و چراغم
[M2]فروغ تو ز مه داده فراغم
[B][M1]نمی گویم که در چشمت عزیزم
[M2]کنیزان تو را کمتر کنیزم
[B][M1]نیاید زین کنیز کمترینه
[M2]به جز شوق درون و سوز سینه
[B][M1]ز من کز جان فزون می دارمت دوست
[M2]گمان دشمنی بردن نه نیکوست
[B][M1]کسی آزار جان خود نخواهد
[M2]به هیچ آفت روان خود نکاهد
[B][M1]مرا از تیغ مهرت دل دو نیم است
[M2]تو را از کین من چندین چه بیم است
[B][M1]بکن لطفی و از لب کام من ده
[M2]زمانی رام شو آرام من ده
[B][M1]بزن یک گام در همراهی من
[M2]ببین جاوید دولتخواهی من
[B][M1]جوابش داد یوسف کای خداوند
[M2]منم پیشت به بند بندگی بند
[B][M1]برون از بندگی کاری ندارم
[M2]به قدر بندگی فرمای کارم
[B][M1]خداوندی مجوی از بنده خویش
[M2]بدین لطفم مکن شرمنده خویش
[B][M1]کیم من تا تو را دمساز گردم
[M2]درین خوان با عزیز انباز گردم
[B][M1]بباید پادشاه آن بنده را کشت
[M2]که زد بر یک نمکدان با وی انگشت
[B][M1]مرا به گر کنی مشغول کاری
[M2]که در وی بگذرانم روزگاری
[B][M1]ز خدمتگاریت سر بر نیارم
[M2]به صد جهدت حق خدمت گذارم
[B][M1]ز خدمت بندگان آزاد گردند
[M2]به منشور عنایت شاد گردند
[B][M1]ز نیکو خدمتان خاطر شود شاد
[M2]نگردد بنده بد خدمت آزاد
[B][M1]زلیخا گفت کای فرخنده گوهر
[M2]که هستم پیش تو از بنده کمتر
[B][M1]به هر جایی که کاری آیدم پیش
[M2]بود آنجا به پا صد کارگر بیش
[B][M1]نه خوش باشد که ایشان را گذارم
[M2]به هر کاری تو را در بار دارم
[B][M1]بود پای از برای ره سپردن
[M2]نباید دیده را چون پا شمردن
[B][M1]به جای پا چو ره پر خار بینی
[M2]اگر دیده نهی آزار بینی
[B][M1]چو یوسف این سخن بشنید ازو گفت
[M2]که ای جان و دلت با مهر من جفت
[B][M1]چو صبح از صادقی در مهر رویم
[M2]مزن دم جز به وفق آرزویم
[B][M1]مرا چون آرزو خدمتگذاریست
[M2]خلاف آن نه رسم دوستداریست
[B][M1]دلی کو مبتلای دوست باشد
[M2]مراد او رضای دوست باشد
[B][M1]رضای خود ببازد در رضایش
[M2]نهد روی رضا بر خاک پایش
[B][M1]ازان یوسف همی داد این سخن ساز
[M2]که تا در صحبت از خدمت رهد باز
[B][M1]ز صحبت داشت بیم فتنه و شور
[M2]به خدمت خواست تا گردد ازان دور
[B][M1]خوش آن پنبه که از آتش گریزد
[M2]چو نتواند که با آتش ستیزد
[A]
[B][M1]چمن پیرای باغ این حکایت
[M2]چنین کرد از کهن پیران روایت
[B][M1]که چون یوسف ز لبهای شکر خا
[M2]فشاند این تازه شکر بر زلیخا
[B][M1]زلیخا داشت باغی و چه باغی
[M2]کزان بر دل ارم را بود داغی
[B][M1]به گردش ز آب و گل سوری کشیده
[M2]گل سوری ز اطرافش دمیده
[B][M1]درختانش کشیده شاخ در شاخ
[M2]به تنگ آغوشی هم نیک گستاخ
[B][M1]چنارش را قدم بر دامن سرو
[M2]حمایل دست ها در گردن سرو
[B][M1]نشسته گل ز غنچه در عماری
[M2]به فرقش نارون در چتر داری
[B][M1]چمن نارنج بن را صحن میدان
[M2]به کف نارنج و شاخش گوی و چوگان
[B][M1]در آن میدانگه خالی ز آفت
[M2]ربوده از همه گوی لطافت
[B][M1]قد رعنا کشیده نخل خرما
[M2]گرفته باغ را زو کار بالا
[B][M1]ز حلوا خرمنی هر خوشه از وی
[M2]گرفته خسته جانان توشه از وی
[B][M1]به سان دایگان پستان انجیر
[M2]پی طفلان باغ از شیره پر شیر
[B][M1]بدان هر مرغک انجیر خواره
[M2]دهان برده چو طفل شیر خواره
[B][M1]فروغ خور به صحنش نیم روزان
[M2]ز زنگاری مشبک ها فروزان
[B][M1]به هم آمیخته خورشید و سایه
[M2]ز مشک و زر زمین را داده مایه
[B][M1]ز جنبش لمعه های نور در ظل
[M2]دف گل را شده زرین جلاجل
[B][M1]عنادل زان جلاجل نغمه پرداز
[M2]درین فیروزه کاخ افکنده آواز
[B][M1]ز باد و سایه وز بیدش هزاران
[M2]طپیده ماهیان بر جویباران
[B][M1]به رفت و روب باغ از خوب و ناخوب
[M2]کشیده سایه هر شاخ جاروب
[B][M1]ز خط سبزه خاکش لوح تعلیم
[M2]کشیده جوی آبش جدول از سیم
[B][M1]ازان لوح مجدول خرده دانان
[M2]رموز صنع حی پاک خوانان
[B][M1]گل سرخش چو خوبان ناز پرورد
[M2]به رنگ عاشقان روی گل زرد
[B][M1]صبا جعد بنفشه تاب داده
[M2]گره از طره سنبل گشاده
[B][M1]سمن با لاله و ریحان هم آغوش
[M2]زمین از سبزه تر پرنیان پوش
[B][M1]به هم بسته در آن نزهتگه حور
[M2]دو حوض از مرمر صافی بلور
[B][M1]میانشان چون دو دیده فرق اندک
[M2]به عینه هر یکی چون آن دگر یک
[B][M1]نه از تیشه در آن زخم تراشی
[M2]نه از خم تراش آن را خراشی
[B][M1]نه آن را بند پیدا و نه پیوند
[M2]شده بند اندر آن فکر خردمند
[B][M1]تصور کرده با خود هر که دیده
[M2]که بی بند است و پیوند آفریده
[B][M1]زلیخا بهر تسکین دل تنگ
[M2]چو کردی جانب آن روضه آهنگ
[B][M1]یکی بودی لبالب کرده از شیر
[M2]یکی از شهد گشتی چاشنی گیر
[B][M1]پرستاران آن ماه فلک مهد
[M2]ازان یک شیر نوشیدی وز این شهد
[B][M1]میان آن دو حوض افراخت تختی
[M2]برای همچو یوسف نیکبختی
[B][M1]به ترک صحبتش گفتن رضا داد
[M2]به خدمت سوی آن باغش فرستاد
[B][M1]به گل مرغ چمن زد داستانی
[M2]که خوش باغی و نیکو باغبانی
[B][M1]چو باشد باغ و بستان جنت ایوان
[M2]نشاید باغبان جز حور و رضوان
[B][M1]صد از زیبا کنیزان سمنبر
[M2]همه دوشیزه و پاکیزه گوهر
[B][M1]چو سرو ناز قایم ساخت آنجا
[M2]پی خدمت ملازم ساخت آنجا
[B][M1]بدو گفت ای سر من پایمالت
[M2]تمتع زین بتان کردم حلالت
[B][M1]اگر من پیش تو بر تو حرامم
[M2]وز این معنی به غایت تلخکامم
[B][M1]به سوی هر که خواهی گام بردار
[M2]ز وصل هر که خواهی کام بردار
[B][M1]بر آن کامی که ایام جوانی
[M2]بود وقت نشاط و کامرانی
[B][M1]کنیزان را وصیت کرد بسیار
[M2]که ای نوشین لبان زنهار زنهار
[B][M1]به جان در خدمت یوسف بکوشید
[M2]اگر زهر آید از دستش بنوشید
[B][M1]به هر جا جان طلب دارد ببازید
[M2]به جانبازی برای او بتازید
[B][M1]به هر حکمی که راند شاد باشید
[M2]به زیر حکم او منقاد باشید
[B][M1]ولی از هر که گردد بهره بردار
[M2]مرا باید کند اول خبردار
[B][M1]همی زد گوییا چون ناشکیبی
[M2]به لوح آرزو نقش فریبی
[B][M1]که هرک افتد پسند وی ازان خیل
[M2]به وقت خواب سوی او کند میل
[B][M1]نشاند خویش را پنهان به جایش
[M2]خورد بر از نهال دلربایش
[B][M1]به زیر نخل رعنایش نشیند
[M2]رطب چیند ولی دزدیده چیند
[B][M1]چو یوسف را فراز تخت بنشاند
[M2]نثار جان و دل در پایش افشاند
[B][M1]کنیزان را به پیش او به پا کرد
[M2]به خدمت سرو بالاشان دو تا کرد
[B][M1]دل و جان پیش یار خویش بگذاشت
[M2]به تن راه دیار خویش برداشت
[B][M1]خوش آن عاشق که بر فرمان معشوق
[M2]بود خوش بر دلش هجران معشوق
[B][M1]چو خواهد خاطر معشوق دوری
[M2]کند بر محنت هجران صبوری
[B][M1]چو نبود وصل دلبر رای دلبر
[M2]بود صد بار هجر از وصل خوشتر
[A]
[B][M1]شبانگه کز سواد شعر گلریز
[M2]فلک شد نوعروس عشوه انگیز
[B][M1]ز پروین گوش را عقد گهر بست
[M2]گرفت از مه صقیل آیینه در دست
[B][M1]کنیزان جلوه گر در حله ناز
[M2]همه دستانسرای و عشوه پرداز
[B][M1]به گرد تخت یوسف صف کشیدند
[M2]فسون دلبری بر وی دمیدند
[B][M1]یکی شد از لب شیرین شکرریز
[M2]که کام خود کن از من شکر آمیز
[B][M1]ز تنگ شکر من بند بگشای
[M2]به سان طوطی از من شو شکرخای
[B][M1]یکی از غمزه سویش کرد اشارت
[M2]که ای زاوصاف تو قاصر عبارت
[B][M1]مقامت می کنم چشم جهان بین
[M2]بیا بنشین به چشمم مردم آیین
[B][M1]یکی بنمود سرو پرنیان پوش
[M2]که این سرو امشبت بادا هم آغوش
[B][M1]کجا در مهد عشرت شاد خسبی
[M2]اگر زین سرو ناز آزاد خسبی
[B][M1]یکی در زلف مشکین حلقه افکند
[M2]که هستم بی سر و پا حلقه مانند
[B][M1]به روی من دری از وصل بگشای
[M2]مکن چون حلقه ام بیرون در جای
[B][M1]یکی برداشت دست نازنین را
[M2]به بالا زد ز ساعد آستین را
[B][M1]که دفع چشم بد را زان شمایل
[M2]به گردن دست من بادت حمایل
[B][M1]یکی گرد میان مو را کمر کرد
[M2]ز مو آرایش موی دگر کرد
[B][M1]کمر کن دست یعنی در میانم
[M2]که بر لب آمد از دست تو جانم
[B][M1]بدینسان هر یکی زان لاله رویان
[M2]ز یوسف وصل را می بود جویان
[B][M1]ولی بود او به خوبی تازه باغی
[M2]وز آن مشت گیاه او را فراغی
[B][M1]بلی بودند یکسر مکر و دستان
[M2]به صورت بت به سیرت بت پرستان
[B][M1]دل یوسف جز این معنی نمی خواست
[M2]که گردد راهشان در بندگی راست
[B][M1]بدیشان هر چه گفت از راه دین گفت
[M2]پی نفی شک اسرار یقین گفت
[B][M1]نخستین گفت کای زیبا کنیزان
[M2]به چشم مردم عالم عزیزان
[B][M1]درین عزت ره خواری مپویید
[M2]به جز آیین دینداری مجویید
[B][M1]ازین عالم برون ما را خداییست
[M2]که ره گم کردگان را رهنماییست
[B][M1]گل ما از نم رحمت سرشته ست
[M2]ز دانایی در آن گل دانه کشته ست
[B][M1]که تا زان دانه برخیزد نهالی
[M2]درین بستانسرا یابد کمالی
[B][M1]کشد سوی بلندی سر ز پستی
[M2]دهد بر میوه یزدان پرستی
[B][M1]پرستش جز خدایی را روا نیست
[M2]که غیر او پرستش را سزا نیست
[B][M1]بیا تا بعد ازین او را پرستیم
[M2]که بی او هر کجا هستیم پستیم
[B][M1]به سجده باید آن را سر نهادن
[M2]که داند سر برای سجده دادن
[B][M1]چرا دانا نهد پیش کسی سر
[M2]که پا و سر بود پیشش برابر
[B][M1]به دست خود بت سنگین تراشد
[M2]ز مهر او دل غمگین خراشد
[B][M1]بود معلوم کز سنگی چه خیزد
[M2]ز معبودیش جز ننگی چه خیزد
[B][M1]چو یوسف ز اول شب تا سحرگاه
[M2]به وعظ آن غافلان را ساخت آگاه
[B][M1]همه لب در ثنای او گشادند
[M2]سر طاعت به پای او نهادند
[B][M1]یکایک را شهادت کرد تلقین
[M2]دهان جمله شد زان شهد شیرین
[B][M1]خوشا شهدی که هرک از وی یک انگشت
[M2]به دست آرد به هر تلخی کند پشت
[B][M1]نگردد کور دیو بی سعادت
[M2]به جز از خم انگشت شهادت
[B][M1]رهید از چشم زخمش آن خردمند
[M2]که انگشت سعادت چشم او کند
[B][M1]زلیخا جست وقت بامدادان
[M2]به یوسف راه خرم طبع و شادان
[B][M1]گروهی دید گرداگرد یوسف
[M2]پی تعلیم دین شاگرد یوسف
[B][M1]بتان بشکسته و بگسسته زنار
[M2]ز سبحه یافته سر رشته کار
[B][M1]زبان گویا به توحید خداوند
[M2]میان با عقد خدمت تازه پیوند
[B][M1]به یوسف گفت کای از فرق تا پای
[M2]دل آشوب و دلارام و دلارای
[B][M1]به رخ سیمای دیگر داری امروز
[M2]جمال از جای دیگر داری امروز
[B][M1]چه کردی شب که از وی حسنت افزود
[M2]دری دیگر ز خوبی بر تو بگشود
[B][M1]چه خوردی دوش کین زیباییت داد
[M2]ز خوبان جهان بالاییت داد
[B][M1]همانا صحبت این نازنینان
[M2]سمن رخسارگان سیمین سرینان
[B][M1]تو را حسن و جمال دیگر آورد
[M2]جمالت را کمال دیگر آورد
[B][M1]بلی میوه ز میوه رنگ گیرد
[M2]ز خوبان خوبرو خوبی پذیرد
[B][M1]بسی زین نکته با آن غنچه لب گفت
[M2]ولی او هیچ ازین گفتار نشگفت
[B][M1]دهان را از تکلم تنگ می داشت
[M2]دو رخ را از حیا گلرنگ می داشت
[B][M1]سر از شرمندگی بالا نمی کرد
[M2]نگاه الا به پشت پا نمی کرد
[B][M1]زلیخا چون بدید آن سر کشیدن
[M2]به چشم مرحمت سویش ندیدن
[B][M1]ز حسرت آتشی در جانش افروخت
[M2]به داغ ناامیدی سینه اش سوخت
[B][M1]به ناکامی وداع جان خود کرد
[M2]رخ اندر کلبه احزان خود کرد
[A]
[B][M1]چو با آن کشته سودای یوسف
[M2]ز حد بگذشت استغنای یوسف
[B][M1]شبی در کنج خلوت دایه را خواند
[M2]به صد مهرش به پیش خویش بنشاند
[B][M1]بدو گفت ای توانبخش تن من
[M2]چراغ افروز جان روشن من
[B][M1]گر از جان دم زنم پرورده توست
[M2]ور از تن شیر رحمت خورده توست
[B][M1]ز مهر تو که از مادر ندیدم
[M2]بدین پایه که می بینی رسیدم
[B][M1]چه باشد کز طریق مهربانی
[M2]به منزلگاه مقصودم رسانی
[B][M1]ز هجران تا به کی رنجور باشم
[M2]وز آن جان و جهان مهجور باشم
[B][M1]چو زینسان یار بیگانه ست با من
[M2]چه حاصل زانکه همخانه ست با من
[B][M1]هر آن معشوق کز عاشق نفور است
[M2]به صورت گر چه نزدیک است دور است
[B][M1]چو پیوندی نباشد جان و دل را
[M2]چه خیزد از ملاقات آب و گل را
[B][M1]جوابش داد دایه کای پریزاد
[M2]که ناید با تو از حور و پری یاد
[B][M1]جمال دلربا دادت خداوند
[M2]که برباید دل و دین از خردمند
[B][M1]اگر نقاش چین از آرزویت
[M2]کشد در بتکده نقشی ز رویت
[B][M1]بتان یکسر به بویت زنده گردند
[M2]رخت بینند و از جان بنده گردند
[B][M1]به کوه از رخ نمایی آشکارا
[M2]نهی عشق نهان در سنگ خارا
[B][M1]چو بخرامی به باغ از عشوه کاری
[M2]درخت خشک را در جنبش آری
[B][M1]به صحرا آهوانت گر ببینند
[M2]به مژگان از رهت خاشاک چینند
[B][M1]چو افسون خوانی از لعل شکرخا
[M2]رسد مرغ از هوا ماهی ز دریا
[B][M1]بدین خوبی چنین درمانده چونی
[M2]چرا چندین کشی آخر زبونی
[B][M1]ز غمزه ناوک از ابرو کمان کن
[M2]شکار آن نگار دلستان کن
[B][M1]بتاب از زلف خم در خم کمندی
[M2]به پایش نه به بزم وصل بندی
[B][M1]رخت بنما رخش را سوی خود تاب
[M2]به همرازیش همزانوی خود یاب
[B][M1]به رفتار آور این نخل رطب بار
[M2]به راه لطفش آر از لطف رفتار
[B][M1]به لب از خنده شهد افشانیی ده
[M2]وز آن شهدش به خود چسپانیی ده
[B][M1]به سیمین گوی خود کن چشم او باز
[M2]چو چوگان سوی خود سازش سر انداز
[B][M1]به روی از مشک خال دلگسل نه
[M2]ز شوق خال خود داغش به دل نه
[B][M1]زلیخا گفت کای مادر چه گویم
[M2]که از یوسف چه می آید به رویم
[B][M1]نسازد دیده هرگز سوی من باز
[M2]چه سان جولانگری با وی کنم ساز
[B][M1]اگر مه گردم از دورم نبیند
[M2]وگر خور بر زمین نورم نبیند
[B][M1]چو مردم نور دیده گر فزایم
[M2]به چشم تنگ او مشکل درآیم
[B][M1]اگر کردی به سوی من نگاهی
[M2]به حال من فتادی گاه گاهی
[B][M1]غم من در دل او جا گرفتی
[M2]غم او کی چنین بالا گرفتی
[B][M1]نه تنها آفتم زیبایی اوست
[M2]بلای من ز ناپروایی اوست
[B][M1]اگر آن دلربا پروام کردی
[M2]کجا زین گونه ناپروام کردی
[B][M1]جوابش داد دیگر بار دایه
[M2]که ای حور از جمالت برده مایه
[B][M1]مرا در خاطر افتاده ست کاری
[M2]کزان کار تو را خیزد قراری
[B][M1]ولی وقتی میسر گردد آن کار
[M2]که سیم آری به اشتر زر به خروار
[B][M1]بسازم چون ارم دلکش بنایی
[M2]بگویم تا در او صورت گشایی
[B][M1]به موضع موضع از طبع هنر کوش
[M2]کشد شکل تو با یوسف هم آغوش
[B][M1]چو یوسف یک زمان در وی نشنید
[M2]در آغوش خودت هر جا ببیند
[B][M1]بجنبد در دلش مهر جمالت
[M2]شود از جان طلبگار وصالت
[B][M1]ز هر سو چون بجنبد مهربانی
[M2]برآید کارها زانسان که دانی
[B][M1]چو بشنید این حکایت را ز دایه
[M2]به هر جا زر و سیمش بود مایه
[B][M1]بر آن دست تصرف داد او را
[M2]بدان سرمایه کرد آباد او را
[A]
[B][M1]چنین گویند معماران این کاخ
[M2]که چون شد بر عمارت دایه گستاخ
[B][M1]به دست آورد استادی هنر کیش
[M2]به هر انگشت دستش صد هنر بیش
[B][M1]به رسم هندسی کارآزمایی
[M2]قوانین رصد را رهنمایی
[B][M1]ز تشکیلش مجسطی سخت آسان
[M2]ز تشکیک وی اقلیدس هراسان
[B][M1]چو از پرگار بودی خالیش مشت
[M2]نمودی کار پرگار از دو انگشت
[B][M1]چو بهر خط ز طبعش سر زدی خواست
[M2]بر او آن کار بی مسطر شدی راست
[B][M1]بجستی بر شدی بر طاق اطلس
[M2]بر ایوان زحل بستی مقرنس
[B][M1]چو سوی تیشه کردی دستش آهنگ
[M2]ز خشت خام گشتی نرمتر سنگ
[B][M1]به طراحی چو فکر آغاز کردی
[M2]هزاران طرح زیبا ساز کردی
[B][M1]عمارات جهان بی سر و بن
[M2]نمودی جمله در یک روی ناخن
[B][M1]به نقش آفرینش چون زدی رای
[M2]شدی از خامه لوح هستی آرای
[B][M1]به تصویر آنچه بر کلکش گذشتی
[M2]ز رشح آن روانی زنده گشتی
[B][M1]به سنگ ار صورت مرغی کشیدی
[M2]سبک سنگ گران از جا پریدی
[B][M1]به حکم دایه زرین دست استاد
[M2]زراندوده سرایی کرد بنیاد
[B][M1]صفای صفه هایش صبح اقبال
[M2]فضای خانه هایش گنج آمال
[B][M1]ممهد فرش مرمر در ممرهاش
[M2]موصل زآبنوس و عاج درهاش
[B][M1]در اندر هم در آنجا هفت خانه
[M2]چو هفت اورنگ بی مثل زمانه
[B][M1]مرتب هر یک از لون دگر سنگ
[M2]صقالت دیده و صافی و خوشرنگ
[B][M1]به هفتم خانه همچون چرخ هفتم
[M2]که هر نقشی و رنگی بود ازو گم
[B][M1]مرصع چل ستون از زر برافراخت
[M2]ز وحش و طیر زیبا شکل ها ساخت
[B][M1]به پای هر ستونی ساخت از زر
[M2]غزالی ناف او پر مشک اذفر
[B][M1]ز طاووسان زرین صحن او پر
[M2]به دم های مرصع در تحیر
[B][M1]میان آن درختی سر کشیده
[M2]که مثلش چشم نادربین ندیده
[B][M1]ز سیم خام بودش نازنین ساق
[M2]ز زر اغصانش از فیروزه اوراق
[B][M1]به هر شاخش ز صنعت بود طیار
[M2]زمرد بال مرغی لعل منقار
[B][M1]بنامیزد درختی سبز و خرم
[M2]ندیده هرگز از باد خزان خم
[B][M1]همه مرغان او با مردمان رام
[M2]به یک جا کرده صبح و شام آرام
[B][M1]در آن خانه مصور ساخت هر جا
[M2]مثال یوسف و نقش زلیخا
[B][M1]به هم بنشسته چون معشوق و عاشق
[M2]ز مهر جان و دل با هم معاتق
[B][M1]به یکجا این لب او بوسه داده
[M2]به یکجا آن میان این گشاده
[B][M1]اگر نظارگی آنجا گذشتی
[M2]ز حسرت در دهانش آب گشتی
[B][M1]همانا بود سقف آن سپهری
[M2]بر او تابنده هر جا ماه و مهری
[B][M1]عجب ماهی و مهری چون دو پیکر
[M2]ز چاک یک گریبان بر زده سر
[B][M1]نمودی در نظر هر روی دیوار
[M2]چو در فصل بهاران تازه گلزار
[B][M1]به هر گل گل زمینش بیش یا کم
[M2]دو شاخ تازه گل پیچیده با هم
[B][M1]ز فرشش بود هر جایی شکفته
[M2]دو گل با هم به مهد ناز خفته
[B][M1]در آن خانه نبود القصه یک جای
[M2]تهی زان دو دلارام و دلارای
[B][M1]به هر سو دیده ور دیده گشودی
[M2]ز اول صورت ایشان نمودی
[B][M1]چو شد خانه بدین صورت مهیا
[M2]به یوسف شد فزون شوق زلیخا
[B][M1]به هر نوبت که آن بتخانه را دید
[M2]در او مهر دگر از نور بجنبید
[B][M1]بلی عاشق چو بیند نقش جانان
[M2]شود از نقش حرف شوق خوانان
[B][M1]ازان حرف آتش او تازه گردد
[M2]اسیر داغ بی اندازه گردد
[A]
[B][M1]چو شد خانه تمام از سعی استاد
[M2]به تزیینش زلیخا دست بگشاد
[B][M1]زمین آراست از فرش حریرش
[M2]جمال افزود از زرین سریرش
[B][M1]قنادیل گهر پیوندش آویخت
[M2]ریاحین بهر عطرش در هم آمیخت
[B][M1]همه بایستنیها ساخت آنجا
[M2]بساط خرمی انداخت آنجا
[B][M1]در آن عشرتگه از هر چیز و هر کس
[M2]نمی بایستش الا یوسف و بس
[B][M1]بلی بی روی جانان گر بهشت است
[M2]به چشم عاشق مشتاق زشت است
[B][M1]بر آن شد تا که یوسف را بخواند
[M2]به صدر عزت و جاهش نشاند
[B][M1]به خلوت با جمالش عشق بازد
[M2]به میدان وصالش رخش تازد
[B][M1]ز لعل جانفزایش کام گیرد
[M2]به زلف سرکشش آرام گیرد
[B][M1]ولی اول جمال خود بیاراست
[M2]وز آن میل دل یوسف به خود خواست
[B][M1]به زیورها نبودش احتیاجی
[M2]ولی افزود ازان خود را رواجی
[B][M1]به خوبی گل به بستانها سمر شد
[M2]ولی از عقد شبنم خوبتر شد
[B][M1]ز غازه رنگ گل را تازگی داد
[M2]لطافت را نکو آوازگی داد
[B][M1]ز وسمه ابروان را کار پرداخت
[M2]هلال عید را قوس قزح ساخت
[B][M1]نغوله بست موی عنبرین را
[M2]گره در یکدگر زد مشک چین را
[B][M1]ز پشت آویخت مشکین گیسوان را
[M2]ز عنبر داد پشتی ارغوان را
[B][M1]مکحل ساخت چشم از سرمه ناز
[M2]سیهکاری به مردم کرد آغاز
[B][M1]نهاد از عنبر تر جا به جا خال
[M2]به جانان کرد عرض صورت حال
[B][M1]که رویت آشتی در من فکنده ست
[M2]بر آن آتش دل و جانم سپند است
[B][M1]به مه خطی کشید از نیل چون میل
[M2]که شد مصر جمال آباد ازان نیل
[B][M1]نبود آن خط نیلی بر رخ ماه
[M2]که میلی بود بهر چشم بدخواه
[B][M1]مگر مشاطه دید آن نرگس مست
[M2]فتاد آنجاش میل سرمه از دست
[B][M1]به دستان داد سیمین پنجه را رنگ
[M2]کزان دستان دلی آرد فرا چنگ
[B][M1]به کف نقشی زد او را خرده کاری
[M2]کزان نقشش به دست آید نگاری
[B][M1]به فندق گونه عناب تر داد
[M2]به جانان زاشک عنابی خبر داد
[B][M1]به صنعت ده هلال مه قفا را
[M2]ز جلباب شفق کرد آشکارا
[B][M1]که تا از طارم دولت هلالی
[M2]نشانش بخشد از عید وصالی
[B][M1]نمود از طرف عارض گوشواره
[M2]قران افکند مه را با ستاره
[B][M1]که تا آن دولت دنیا و دینش
[M2]به حکم آن قران گردد قرینش
[B][M1]چو غنچه با جمال تازه و تر
[M2]لباس تو به تو پوشیده در بر
[B][M1]مرتب ساخت بر تن پیرهن را
[M2]ز گل پر کرد دامان سمن را
[B][M1]شعار شاخ گل از یاسمین کرد
[M2]سمن در جیب و گل در آستین کرد
[B][M1]ندیدی دیده گر کردی تأمل
[M2]به جز آب تنک بر لاله و گل
[B][M1]عجب آبی در او از نقره خام
[M2]دو ماهی از دو ساعد کرده آرام
[B][M1]ز دستینه دو ساعد دیده رونق
[M2]ز زر کرده دو ماهی را مطوق
[B][M1]رخش می داد با ساعد گواهی
[M2]که حسنش گیرد از مه تا به ماهی
[B][M1]چو بر نازک تنش شد پیرهن راست
[M2]به زرکش دیبه چینش بیاراست
[B][M1]بت چین با هزاران نازنینی
[M2]به جولان آمد از دیبای چینی
[B][M1]نهاد از لعل سیراب و زر خشک
[M2]فروزان تاج را بر خرمن مشک
[B][M1]شد از گوهر مرصع جیب و دامان
[M2]به صحن خانه طاووس خرامان
[B][M1]خرامان می شد و آیینه در دست
[M2]خیال حسن خود با خود همی بست
[B][M1]چو عکس روی خود دید از مقابل
[M2]عیار نقد خود را یافت کامل
[B][M1]ز نقد خود درون گنج طرب کرد
[M2]به قصد آن خریداری طلب کرد
[B][M1]به جست و جوی یوسف کس فرستاد
[M2]پرستاران ز پیش و پس فرستاد
[B][M1]درآمد ناگهان از در چو ماهی
[M2]عطارد حشمتی خورشید جاهی
[B][M1]وجودی از خواص آب و گل دور
[M2]جبین و طلعتی نور علی نور
[B][M1]ازو یک لمعه و روشن جهانی
[M2]و زو یک حرف و هر سو داستانی
[B][M1]زلیخا را چو دیده بر وی افتاد
[M2]ز شوقش شعله گویی در نی افتاد
[B][M1]گرفتش دست کای پاکیزه سیرت
[M2]چراغ دیده اهل بصیرت
[B][M1]بنامیزد چه نیکو بنده ای تو
[M2]به هر احسانی و لطف ارزنده ای تو
[B][M1]به نیکو بندگی های تو نازم
[M2]به طوق منتت گردن فرازم
[B][M1]بیا تا حق شناست باشم امرو
[M2]زمانی در سپاست باشم امروز
[B][M1]کنم قانون احسان کنون ساز
[M2]که تا باشد جهان گویند ازان باز
[B][M1]به نیرنگ و فسون کز حد برون برد
[M2]به اول خانه زان هفتش درون برد
[B][M1]ز زرین در چو داد آندم گذارش
[M2]به قفل آهنین کرداستوارش
[B][M1]چو شد در بسته از لب مهر بگشاد
[M2]ز دل راز درون خود برون داد
[B][M1]نخستین گفت کای مقصود جانم
[M2]که جان را جز تو مقصودی ندانم
[B][M1]خیال خود به خواب من نمودی
[M2]به طفلی خواب از چشمم ربودی
[B][M1]ز سودای خودم دیوانه کردی
[M2]به غم های خودم همخانه کردی
[B][M1]نطر نگشاده در نظاره تو
[M2]بدین کشور شدم آواره تو
[B][M1]ندیده چاره آوارگی ها
[M2]کشیدم در غمت بیچارگی ها
[B][M1]کنون کز دیدن روی تو شادم
[M2]ز بی رویی تو بس نامرادم
[B][M1]ز بی رویی گذر رویی به من کن
[M2]ز روی مهر با من یک سخن کن
[B][M1]جوابش داد یوسف سرفکنده
[M2]که ای همچو منت صد شاه بنده
[B][M1]مرا از بند غم آزاد گردان
[M2]به آزادی دلم را شاد گردان
[B][M1]مرا خوش نیست کاینجا با تو باشم
[M2]پس این پرده تنها با تو باشم
[B][M1]تو کان آتشی من پنبه خشک
[M2]تو باد صرصری من نفحه مشک
[B][M1]کجا این پنبه با آتش برآید
[M2]چه سان این نفحه با صرصر گراید
[B][M1]زلیخا آن نفس جز باد نشمرد
[M2]سخن گویان به دیگر خانه اش برد
[B][M1]بر او قفل دگر محکم فرو بست
[M2]دل یوسف ازان اندوه بشکست
[B][M1]دگر باره زلیخا ناله برداشت
[M2]نقاب از راز چندین ساله برداشت
[B][M1]بگفت ای خوشتر از جان ناخوشی چند
[M2]به پایت می کشم سرسر کشی چند
[B][M1]تهی کردم خزاین در بهایت
[M2]متاع عقل و دین کردم فدایت
[B][M1]به آن نیت که درمانم تو باشی
[M2]رهین طوق فرمانم تو باشی
[B][M1]نه آن کز طاعت من روی تابی
[M2]به هر ره بر خلاف من شتابی
[B][M1]بگفتا در گنه فرمانبری نیست
[M2]به عصیان زیستن طاعتوری نیست
[B][M1]هر آن کاری که نپسندد خداوند
[M2]بود در کارگاه بندگی بند
[B][M1]بدان کارم شناسایی مبادا
[M2]بر آن دست توانایی مبادا
[B][M1]در آن خانه سخن کوتاه کردند
[M2]به دیگر خانه منزلگاه کردند
[B][M1]زلیخا بر درش قفلی دگر زد
[M2]دگر سان قصه اش از سینه سر زد
[B][M1]بدین دستور ز افسون و فسانه
[M2]همی بردش درون خانه به خانه
[B][M1]به هر جا قصه ای دیگر همی خواند
[M2]به هر جا نکته ای دیگر همی راند
[B][M1]به شش خانه نشد کامش میسر
[M2]نیامد مهره اش بیرون ز ششدر
[B][M1]به هفتم خانه کرد او را قدم چست
[M2]گشاد کار خویش از هفتمین جست
[B][M1]بلی نبود درین ره ناامیدی
[M2]سیاهی را بود رو در سپیدی
[B][M1]ز صد در گر امیدت بر نیاید
[M2]به نومیدی جگر خوردن نشاید
[B][M1]دری دیگر بباید زد که ناگاه
[M2]ازان در سوی مقصود آوری راه
[A]
[B][M1]سخن پرداز این کاشانه راز
[M2]چنین بیرون دهد از پرده آواز
[B][M1]که چون نوبت به هفتم خانه افتاد
[M2]زلیخا را ز جان برخاست فریاد
[B][M1]که ای یوسف به چشم من قدم نه
[M2]ز رحمت پا درین روشن حرم نه
[B][M1]در آن خرم حرم کردش نشیمن
[M2]به زنجیر زرش زد قفل آهن
[B][M1]حریمی یافت از اغیار خالی
[M2]ز چشم حاسدان دورش حوالی
[B][M1]درش زآمد شد بیگانه بسته
[M2]امید آشنایان زان گسسته
[B][M1]در او جز عاشق و معشوق کس نی
[M2]گزند شحنه و آسیب عسس نی
[B][M1]رخ معشوق در پیرایه ناز
[M2]دل عاشق سرود شوق پرداز
[B][M1]هوس را عرصه میدان گشاده
[M2]طمع را آتش اندر جان فتاده
[B][M1]زلیخا دیده و دل مست جانان
[M2]نهاده دست خود در دست جانان
[B][M1]به شیرین نکته های دلپذیرش
[M2]خرامان برد تا پای سریرش
[B][M1]به بالای سریر افکند خود را
[M2]به آب دیده گفت آن سرو قد را
[B][M1]که ای گلرخ به روی من نظر کن
[M2]به چشم لطف سوی من گذر کن
[B][M1]اگر خورشید روی من ببیند
[M2]چو ماه از خرمن من خوشه چیند
[B][M1]مرا تا کی درین محنت پسندی
[M2]که چشم رحمت از رویم ببندی
[B][M1]بدینسان درد دل بسیار می کرد
[M2]به یوسف شوق خویش اظهار می کرد
[B][M1]ولی یوسف نظر با خویش می داشت
[M2]ز بیم فتنه سر در پیش می داشت
[B][M1]به فرش خانه سرافکنده در پیش
[M2]مصور دید با او صورت خویش
[B][M1]ز دیبا و حریر افکنده بستر
[M2]گرفته یکدگر را تنگ در بر
[B][M1]از آن صورت روان صرف نظر کرد
[M2]نظرگاه خود از جای دگر کرد
[B][M1]اگر در را اگر دیوار را دید
[M2]به هم جفت آن دو گلرخسار را دید
[B][M1]رخ خود در خدای آسمان کرد
[M2]به سقف اندر تماشای همان کرد
[B][M1]فزودش میل ازان سوی زلیخا
[M2]نظر بگشاد بر روی زلیخا
[B][M1]زلیخا زان نظر شد تازه امید
[M2]که تابد بر وی آن تابنده خورشید
[B][M1]به آه و ناله و زاری درآمد
[M2]ز چشم و دل به خونباری درآمد
[B][M1]که ای خود کام کام من روا کن
[M2]به وصل خویش دردم را دوا کن
[B][M1]منم تشنه تو آب زندگانی
[M2]منم کشته تو جان جاودانی
[B][M1]چنانم از تو دور ای گنج نایاب
[M2]که باشدکشته بی جان تشنه بی آب
[B][M1]ز داغت سال ها در تاب بودم
[M2]ز شوقت بی خور و بی خواب بودم
[B][M1]مرا زین بیشتر در تاب مگذار
[M2]چنینم بی خور و بی خواب مگذار
[B][M1]به حق آن خدایی بر تو سوگند
[M2]که باشد بر خداوندان خداوند
[B][M1]به این حسن جهانگیری که دادت
[M2]به این خوبی که در عارض نهادت
[B][M1]به این نوری که تابد از جبینت
[M2]که دارد ماه را رو بر زمینت
[B][M1]به ابروی کمانداری که داری
[M2]به سرو خوب رفتاری که داری
[B][M1]به محراب کمان ابروی تو
[M2]به قلاب کمند گیسوی تو
[B][M1]به جادو نرگس مردم فریبت
[M2]به دیباپوش سرو جامه زیبت
[B][M1]به آن مویی که می گویی میانش
[M2]به آن سری که می خوانی دهانش
[B][M1]به مشکین نقطه ات بر روی گلرنگ
[M2]به شیرین خنده ات از غنچه تنگ
[B][M1]به آب دیده من ز اشتیاقت
[M2]به آه گرمم از سوز فراقت
[B][M1]به حرمانی که زیر کوهم از وی
[M2]گرفتار هزار اندوهم از وی
[B][M1]به استیلای عشقت بر وجودم
[M2]به استغنایت از بود و نبودم
[B][M1]که بر حال من بیدل ببخشای
[M2]ز کار مشکلم این عقده بگشای
[B][M1]به دل عمریست تا داغ تو دارم
[M2]هوای بوی از باغ تو دارم
[B][M1]زمانی مرهم داغ دلم شو
[M2]به بویی رونق باغ دلم شو
[B][M1]ز قحط هجر تو بس ناتوانم
[M2]ببخش از خوان وصلت قوت جانم
[B][M1]ز تو ای نخل تر خرما ز من شیر
[M2]مکن در خوان نهادن هیچ تقصیر
[B][M1]مرا زین شیر و خرما قوت جان ده
[M2]ز جان دادن درین قحطم امان ده
[B][M1]جوابش داد یوسف کای پریزاد
[M2]که ناید با تو کس را از پری یاد
[B][M1]مگیر امروز بر من کار را تنگ
[M2]مزن بر شیشه معصومیم سنگ
[B][M1]مکن تر ز آب عصیان دامنم را
[M2]مسوز از آتش شهوت تنم را
[B][M1]به آن بیچون که چونها صورت اوست
[M2]برونها چون درونها صورت اوست
[B][M1]ز بحر جود او گردون حبابیست
[M2]ز برق نور او خورشید تابیست
[B][M1]به پاکانی کز ایشان زاده ام من
[M2]بدین پاکیزگی افتاده ام من
[B][M1]ازیشان است روشن گوهر من
[M2]وزیشان است رخشان اختر من
[B][M1]که گر امروز دست از من بداری
[M2]مرا زین تنگنا بیرون گذاری
[B][M1]به زودی کامگاری بینی از من
[M2]هزاران حق گزاری بینی از من
[B][M1]ز لعل جان فزایم کام یابی
[M2]به قد دلکشم آرام یابی
[B][M1]مکن تعجیل در تحصیل مقصود
[M2]بسا دیرا که خوشتر باشد از زود
[B][M1]گر افتد صید نیکو دیر در دام
[M2]به است از زود نانیکو سرانجام
[B][M1]زلیخا گفت کز تشنه مجو تاب
[M2]که اندازد به فردا خوردن آب
[B][M1]ز شوقم جان رسیده بر لب امروز
[M2]نیارم صبر کردن تا شب امروز
[B][M1]کی آن طاقت مرا آید پدیدار
[M2]که با وقت دگر اندازم این کار
[B][M1]ندانم مانعت زین مصلحت چیست
[M2]که نتوانی به من یک لحظه خوش زیست
[B][M1]بگفتا مانع من زان دو چیز است
[M2]عقاب ایزد و قهر عزیز است
[B][M1]عزیز این کج نهادی گر بداند
[M2]به من صد محنت و خواری رساند
[B][M1]برهنه کرده تیغ آنسان که دانی
[M2]کشد از من لباس زندگانی
[B][M1]زهی خجلت که چون روز قیامت
[M2]که افتد بر زناکاران غرامت
[B][M1]جزای آن جفاکیشان نویسند
[M2]مرا سر دفتر ایشان نویسند
[B][M1]زلیخا گفت زان دشمن میندیش
[M2]که چون روز طرب بنشیندم پیش
[B][M1]دهم جامی که با جانش ستیزد
[M2]ز مستی تا قیامت برنخیزد
[B][M1]تو می گویی خدای من کریم است
[M2]همیشه بر گنهکاران رحیم است
[B][M1]مرا از گوهر و زر صد خزینه
[M2]درین خلوتسرا باشد دفینه
[B][M1]فدا سازم همه بهر گناهت
[M2]که تا باشد ز ایزد عذر خواهت
[B][M1]بگفت آن کس نیم کافتد پسندم
[M2]که آید بر کسی دیگر گزندم
[B][M1]خصوصا بر عزیزی کز عزیزی
[M2]تو را فرمود بهر من کنیزی
[B][M1]خدای من که نتوان حق گزاریش
[M2]به رشوت کی سزد آمرزگاریش
[B][M1]به جان دادن چو مزد از کس نگیرد
[M2]در آمرزش کجا رشوت پذیرد
[B][M1]زلیخا گفت کای شاه نکو بخت
[M2]که هم تاجت میسر باد و هم تخت
[B][M1]دلم شد تیر محنت را نشانه
[M2]ز بس کآری بهانه بر بهانه
[B][M1]بهانه کجروی و حیله سازیست
[M2]بهانه نی طریق راست بازیست
[B][M1]معاذالله که راه کج روم من
[M2]ز تو این حیله دیگر نشنوم من
[B][M1]عجب بی طاقتم آرام من ده
[M2]اگر خواهی واگر نی کام من ده
[B][M1]به گفتن گفتن آمد روز من سر
[M2]نگشت از تو مراد من میسر
[B][M1]زبان دربند دیگر زین خرافات
[M2]بجنب از جا که فی التأخیر آفات
[B][M1]مرا در خشک نی آتش فتاده ست
[M2]تو را با آتش من خوش فتاده ست
[B][M1]مرا این دود و آتش کی کند سود
[M2]چو در چشمت نگردد آب ازین دود
[B][M1]ازین آتش چو دودم هست تابی
[M2]بیا بر آتشم زن یکدم آبی
[B][M1]زلیخا چون به پایان برد این راز
[M2]تعلل کرد دیگر یوسف آغاز
[B][M1]زلیخا گفت کای عبری عبارت
[M2]که بردی از سخن وقتم به غارت
[B][M1]مزن بر روی کارم دست رد را
[M2]که خواهم کشتن از دست تو خود را
[B][M1]به عشرت دستم اندر گردن آویز
[M2]گر نه برمش از خنجر تیز
[B][M1]نیازی دست اگر در گردن من
[M2]شود خون منت حالی به گردن
[B][M1]کشم خنجر چو سوسن بر تن خویش
[M2]چو گل در خون کشم پیراهن خویش
[B][M1]نهم بر تن ز جان داغ جدایی
[M2]ز حجت گفتنت یابم رهایی
[B][M1]عزیزم پیش تو چون کشته یابد
[M2]پی کشتن عنان سوی تو تابد
[B][M1]پس از کشتن به زیر پرده خاک
[M2]به تو پیوندد این جان هوسناک
[B][M1]بگفت این و کشید از زیر بستر
[M2]چو برگ بید سبزارنگ خنجر
[B][M1]ولی از آتش غم پر تف و تاب
[M2]به حلق تشنه برد آن قطره آب
[B][M1]چو یوسف آن بدید از جای برجست
[M2]چو زرین یاره بگرفتش سر دست
[B][M1]کزین تندی بیارام ای زلیخا
[M2]وز این ره بازکش گام ای زلیخا
[B][M1]ز من خواهی رخ مقصود دیدن
[M2]ز وصل من به کام دل رسیدن
[B][M1]زلیخا ماه اوج دلستانی
[M2]ز یوسف چون بدید آن مهربانی
[B][M1]گمان زد شد که خواهد کام او داد
[M2]به وصل خویشتن آرام او داد
[B][M1]ز دست خود روانی خنجر انداخت
[M2]به قصد صلح طرح دیگر انداخت
[B][M1]لب از نوشین دهانش پر شکر کرد
[M2]ز ساعد طوق وز ساقش کمر کرد
[B][M1]به پیش ناوکش جان را هدف ساخت
[M2]ز شوق گوهرش تن را صدف ساخت
[B][M1]ولی نگشاد یوسف بر هدف شست
[M2]پی گوهر صدف را مهر نشکست
[B][M1]دلش می خواست در سفتن به الماس
[M2]ولی می داشت حکم عصمتش پاس
[B][M1]زلیخا در تقاضا گرم و یوسف
[M2]همی انگیخت اسباب توقف
[B][M1]نهادی بر ازار خویش دستی
[M2]یکی عقده گشادی و دو بستی
[B][M1]فتادش چشم ناگه در میانه
[M2]به زرکش پرده ای در کنج خانه
[B][M1]سؤالش کرد کان پرده پی چیست
[M2]در آن پرده نشسته پردگی کیست
[B][M1]بگفت آن کس که تا من بنده هستم
[M2]به رسم بندگانش می پرستم
[B][M1]بتی تن از زر و چشمش ز گوهر
[M2]درونش طبله ای پر مشک اذفر
[B][M1]به هر ساعت فتاده پیش اویم
[M2]سر طاعت نهاده پیش اویم
[B][M1]درون پرده کردم جایگاهش
[M2]که تا نبود به سوی من نگاهش
[B][M1]ز من آیین بی دینی نبیند
[M2]درین کارم که می بینی نبیند
[B][M1]چو یوسف این سخن بشنید زد بانگ
[M2]کزین دینار نقدم نیست یک دانگ
[B][M1]تو را آید به چشم از مردگان شرم
[M2]وز این نازندگان در خاطر آزرم
[B][M1]من از دانای بینا می نترسم
[M2]ز قیوم توانا می نترسم
[B][M1]بگفت این و ز میان کار برخاست
[M2]وز آن خوش خوابگه بیدار برخاست
[B][M1]الف کرد از دو شاخ لام الف دور
[M2]رهاند از گاز سیمین شمع کافور
[B][M1]چو گشت اندر دویدن گام تیزش
[M2]گشاد از هر دری راه گریزش
[B][M1]به هر در کامدی بی در گشایی
[M2]پریدی قفل جایی پره جایی
[B][M1]اشارت کردنش گویی به انگشت
[M2]کلیدی بود بهر فتح در مشت
[B][M1]زلیخا چون بدید آن از عقب جست
[M2]به وی در آخرین درگاه پیوست
[B][M1]پی باز آمدن دامن کشیدش
[M2]ز سوی پشت پیراهن دریدش
[B][M1]برون رفت از کف آن غم رسیده
[M2]به سان غنچه پیراهن دریده
[B][M1]زلیخا زان غرامت جامه زد چاک
[M2]چو سایه خویش را انداخت بر خاک
[B][M1]خروشی از دل ناشاد برداشت
[M2]ز ناشادی خود فریاد برداشت
[B][M1]که واویلا ز بی اقبالی بخت
[M2]که برد از خانه ام آن نازنین رخت
[B][M1]دریغ آن صید کز دامم برون رفت
[M2]دریغ آن شهد کز کامم برون رفت
[B][M1]عزیمت کرد روزی عنکبوتی
[M2]که بهر خود کند تحصیل قوتی
[B][M1]به جایی دید شهبازی نشسته
[M2]ز قید دست شاهان باز رسته
[B][M1]به گرد او تنیدن کرد آغاز
[M2]که بندد پر و بالش را ز پرواز
[B][M1]زمانی کار در پیکار او کرد
[M2]لعاب خود همه در کار او کرد
[B][M1]چو آن شهباز کرد از وی کناره
[M2]نماندش غیر تار چند پاره
[B][M1]منم آن عنکبوت زار رنجور
[M2]فتاده از مراد خویشتن دور
[B][M1]رگ جانم گسسته همچو تارش
[M2]نگشته مرغ امیدی شکارش
[B][M1]گسسته تارم از هر کار و باری
[M2]به دستم نیست جز بگسسته تاری
[A]
[B][M1]چنین زد خانه نقش این فسانه
[M2]که چون یوسف برون آمد ز خانه
[B][M1]برون خانه پیش آمد عزیزش
[M2]گروهی از خواص خانه نیزش
[B][M1]چو در حالش عزیز آشفتگی دید
[M2]در آن آشفتگی حالش بپرسید
[B][M1]جوابی دادش از حسن ادب باز
[M2]تهی از تهمت افشای آن راز
[B][M1]عزیزش دست بگرفت از سر مهر
[M2]درون بردش به سوی آن پریچهر
[B][M1]چو با هم دیدشان با خویشتن گفت
[M2]که یوسف با عزیز احوال من گفت
[B][M1]به حکم آن گمان آواز برداشت
[M2]نقاب از چهره آن راز برداشت
[B][M1]که ای میزان عدل آن را سزا چیست
[M2]که با اهلت نه بر کیش وفا زیست
[B][M1]به کار خویش بی اندیشگی کرد
[M2]درین پرده خیانت پیشگی کرد
[B][M1]عزیزش داد رخصت کای پریروی
[M2]که کرد این کج نهادی راست بر گوی
[B][M1]بگفت این بنده عبرتی کز آغاز
[M2]به فرزندی شد از لطفت سرافراز
[B][M1]درین خلوت به راحت خفته بودم
[M2]درون از گرد محنت رفته بودم
[B][M1]چون دزدان بر سر بالینم آمد
[M2]به قصد خرمن نسرینم آمد
[B][M1]خیالش آنکه من از وی نه آگاه
[M2]به خرم گلستانم آورد راه
[B][M1]به اذن باغبان ناگشته محتاج
[M2]برد سنبل به غارت گل به تاراج
[B][M1]چو دست آورد پیش آن ناخردمند
[M2]که بگشاید ز گنج وصل من بند
[B][M1]من از خواب گران بیدار گشتم
[M2]ز جام بیخودی هشیار گشتم
[B][M1]هراسان گشت از بیداری من
[M2]گریزان شد ز خدمتگاری من
[B][M1]رخ از شرمندگی سوی در آورد
[M2]به روی نیکبختی در برآورد
[B][M1]شتابان از قفای وی دویدم
[M2]برون ننهاده پا در وی رسیدم
[B][M1]گرفتم دامنش را چست و چالاک
[M2]چو گل افتاد در پیراهنش چاک
[B][M1]گشاده چاک پیراهن دهانی
[M2]کند قول مرا روشن بیانی
[B][M1]کنون آن به که همچون ناپسندان
[M2]کنی یکچند محبوسش به زندان
[B][M1]و یا خود بر تن و اندام پاکش
[M2]نهی دردی که سازد دردناکش
[B][M1]پسندی بر وی این رنج گران را
[M2]که گردد عبری مر دیگران را
[B][M1]عزیز از وی چو بشنید این سخن را
[M2]نه بر جا دید دیگر خویشتن را
[B][M1]دلش گشت از طریق استقامت
[M2]زبان را ساخت شمشیر ملامت
[B][M1]به یوسف گفت چون گشتم گهرسنج
[M2]پی بیع تو خالی شد دو صد گنج
[B][M1]به فرزندی گرفتم بعد از آنت
[M2]ز حشمت ساختم عالی مکانت
[B][M1]زلیخا را هوادار تو کردم
[M2]کنیزان را پرستار تو کردم
[B][M1]غلامان حلقه در گوش تو گشتند
[M2]صفاکیش و وفاکوش تو گشتند
[B][M1]به مال خویش دادم اختیارت
[M2]نکردم رنجه دل در هیچ کارت
[B][M1]نه دستور خرد بود این که کردی
[M2]عفاک الله چه بد بود این که کردی
[B][M1]نمی شاید درین دیر پر آفات
[M2]جز احسان اهل احسان را مکافات
[B][M1]تو احسان دیدی و کفران نمودی
[M2]به کافر نعمتی طغیان نمودی
[B][M1]ز کوی حق گذاری رخت بستی
[M2]نمک خوردی نمکدان را شکستی
[B][M1]چو یوسف از عزیز این تاب و تف دید
[M2]چو موی از گرمی آتش بپیچید
[B][M1]بدو گفت ای عزیز این داوری چند
[M2]گناهی نی بدین خواریم مپسند
[B][M1]زلیخا هر چه می گوید دروغ است
[M2]دروغ او چراغی بی فروغ است
[B][M1]زن از پهلوی چپ شد آفریده
[M2]کس از چپ راستی هرگز ندیده
[B][M1]بداند هر که بشناسد چپ از راست
[M2]که از چپ راستی مشکل توان خواست
[B][M1]مرا تا دیده دارد در پیم سر
[M2]که گردد کام وی از من میسر
[B][M1]گهی از پس درآید گه ز پیشم
[M2]بهر مکر و فسون خواند به خویشم
[B][M1]ولی هرگز بر او نگشاده ام چشم
[M2]به خوان وصل او ننهاده ام چشم
[B][M1]که باشم من که با خلق کریمت
[M2]نهم پای خیانت در حریمت
[B][M1]بد آن بنده که چون مولا نبیند
[M2]رود در مسند مولا نشیند
[B][M1]ز غربت داشتم بر سینه داغی
[M2]گرفته از همه کنج فراغی
[B][M1]زلیخا قاصدی سویم فرستاد
[M2]به رویم صد در اندیشه بگشاد
[B][M1]به افسون های شیرین از رهم برد
[M2]به همراهی درین خلوتگهم برد
[B][M1]قضای حاجت خود خواست از من
[M2]سکون عافیت برخاست از من
[B][M1]گریزان رو به سوی در دویدم
[M2]به صد درماندگی آنجا رسیدم
[B][M1]گرفت اینک قفای دامنم را
[M2]درید از سوی پس پیراهنم را
[B][M1]مرا با وی جز این کاری نبوده ست
[M2]برون زین کار بازاری نبوده ست
[B][M1]گرت نبود قبول این بی گناهی
[M2]بکن بسم الله اینک هر چه خواهی
[B][M1]زلیخا چون شنید این ماجرا را
[M2]به پاکی یاد کرد اول خدا را
[B][M1]وز آن پس خورد سوگندان دیگر
[M2]به فرق شاه مصر و تاج و افسر
[B][M1]به اقبال عزیز و عز و جاهش
[M2]که دولت ساخت از خاصان شاهش
[B][M1]بلی چون افتد اندر دعویی بند
[M2]گواه بی گواهان چیست سوگند
[B][M1]کند سوگند بسیار آشکاره
[M2]دروغ اندیشی سوگند خواره
[B][M1]پس از سوگند آب از دیدگان ریخت
[M2]که یوسف از نخست این فتنه انگیخت
[B][M1]چراغ کذب را کافروزدش زن
[M2]به جز اشک دروغین نیست روغن
[B][M1]ازان روغن چراغش چون فروزد
[M2]به یک ساعت جهانی را بسوزد
[B][M1]عزیز آن گریه و سوگند چون دید
[M2]بساط راست بینی در نوردید
[B][M1]به سرهنگی اشارت کرد تا زود
[M2]زند بر جان یوسف زخمه چون عود
[B][M1]به زخم غم رگ جانش خراشد
[M2]ز لوحش آیت راحت تراشد
[B][M1]به زندانش کند محبوس چندان
[M2]که گردد آشکار آن سر پنهان
[A]
[B][M1]چو یوسف را گرفت آن مرد سرهنگ
[M2]به محنتگاه زندان کرد آهنگ
[B][M1]به تنگ آمد دل یوسف ازان درد
[M2]نهان روی دعا در آسمان کرد
[B][M1]که ای دانا به اسرار نهانی
[M2]تو را باشد مسلم راز دانی
[B][M1]دروغ از راست پیش توست ممتاز
[M2]که داند جز تو کردن کشف این راز
[B][M1]ز نور صدق چون دادی فروغم
[M2]منه تهمت به گفتار دروغم
[B][M1]گواهی بگذران بر دعوی من
[M2]که صدق من شود چون صبح روشن
[B][M1]ز شست همت کشور گشایش
[M2]چو آمد بر هدف تیر دعایش
[B][M1]در آن مجمع زنی خویش زلیخا
[M2]که بودی روز و شب پیش زلیخا
[B][M1]سه ماهه کودکی بر دوش خود داشت
[M2]چو جان بگرفته در آغوش خود داشت
[B][M1]چو سوسن بر زبان حرفی نرانده
[M2]ز طومار بیان حرفی نخوانده
[B][M1]فغان زد کای عزیز آهسته تر باش
[M2]ز تعجیل عقوبت بر حذر باش
[B][M1]سزاوار عقوبت نیست یوسف
[M2]به لطف و مرحمت اولیست یوسف
[B][M1]عزیز از گفتن کودک عجب ماند
[M2]سخن با او به قانون ادب راند
[B][M1]که ای ناشسته لب زآلایش شیر
[M2]خدایت کرده تلقین حسن تقریر
[B][M1]بگو روشن که این آتش که افروخت
[M2]کزانم پرده عز و شرف سوخت
[B][M1]بگفتا من نیم نمام و غماز
[M2]که گویم با کسی راز کسی باز
[B][M1]ز غمازیست مشک چین سیه روی
[M2]که از صد پرده بیرون می دهد بوی
[B][M1]ببین در تازه گلهای بهاری
[M2]که خندان و خوشند از پرده داری
[B][M1]نیم غماز لیکن گر بدانی
[M2]بگویم با تو این راز نهانی
[B][M1]برو در حال یوسف کن نظاره
[M2]که پیراهن چه سانش گشته پاره
[B][M1]گر از پیش است در پیراهنش چاک
[M2]زلیخا را بود دامن ازان پاک
[B][M1]ندارد دعوی یوسف فروغی
[M2]همی گوید برای خود دروغی
[B][M1]ور از پس چاک شد پیراهن او
[M2]بود پاک از خیانت دامن او
[B][M1]دروغ است آنچه می گوید زلیخا
[M2]نه راه صدق می پوید زلیخا
[B][M1]عزیز از طفل چون گوش سخن کرد
[M2]روان تفتیش حال پیرهن کرد
[B][M1]چو دید از پس دریده پیرهن را
[M2]ملامت کرد آن مکاره زن را
[B][M1]که دانستم که این کید از تو بوده ست
[M2]بر آن آزاده این قید از تو بوده ست
[B][M1]چه کید است این که پیش آوردی آخر
[M2]چه بد بود این که با خود کردی آخر
[B][M1]ز راه ننگ و نام خویش گشتی
[M2]طلبگار غلام خویش گشتی
[B][M1]پسندیدی به خود این ناپسندی
[M2]وز آن پس جرم آن بر وی فکندی
[B][M1]ز کید زن دل مردان دو نیم است
[M2]زنان را کیدهایی بس عظیم است
[B][M1]عزیزان را کند کید زنان خوار
[M2]به کید زن بود دانا گرفتار
[B][M1]ز مکر زن کسی عاجز مبادا
[M2]زن مکاره خود هرگز مبادا
[B][M1]برو زین پس به استغفار بنشین
[M2]ز خجلت روی در دیوار بنشین
[B][M1]به گریه گرم کن هنگامه خویش
[M2]بشو زین حرف ناخوش نامه خویش
[B][M1]تو ای یوسف زبان زین راز در بند
[M2]به هر کس گفتن این راز مپسند
[B][M1]همین بس در سخن چالاکی تو
[M2]که روشن گشت بر ما پاکی تو
[B][M1]قدم از راه غمازی بدر نه
[M2]که باشد پرده پوش از پرده در به
[B][M1]عزیز این گفت و بیرون شد ز خانه
[M2]به خوشخویی سمر شد در زمانه
[B][M1]تحمل دلکش است اما نه چندین
[M2]نکو خویی خوش است اما نه چندین
[B][M1]چو مرد از زن به خوشخویی کشد بار
[M2]ز خوشخویی به دیوثی رسد کار
[B][M1]مکن در کار زن چندان صبوری
[M2]که افتد رخنه در سد غیوری
[A]
[B][M1]نسازد عشق را کنج سلامت
[M2]خوشا رسوایی و کوی ملامت
[B][M1]غم عشق از ملامت تازه گردد
[M2]وز این غوغا بلند آوازه گردد
[B][M1]ملامت شحنه بازار عشق است
[M2]ملامت صیقل زنگار عشق است
[B][M1]ملامت های عشق از هر کرانه
[M2]بود کاهل تنان را تازیانه
[B][M1]چو باشد مرکب رهرو گران خیز
[M2]شود زان تازیانه سیر او تیز
[B][M1]زلیخا را چو بشکفت آن گل راز
[M2]جهانی شد به طعنش بلبل آواز
[B][M1]زنان مصر ازان آگاه گشتند
[M2]ملامت را حوالتگاه گشتند
[B][M1]به هر نیک و بدش در پی فتادند
[M2]زبان سرزنش بر وی گشادند
[B][M1]که شد فارغ ز هر ننگی و نامی
[M2]دلش مفتون عبرانی غلامی
[B][M1]چنان در مغز جانش جا گرفته ست
[M2]که دست از دین و دانش وا گرفته ست
[B][M1]عجب گمراهیی پیش آمد او را
[M2]که رو در بنده خویش آمد او را
[B][M1]عجب تر کان غلام از وی نفور است
[M2]ز دمسازی و همرازیش دور است
[B][M1]نه گاهی می کند در وی نگاهی
[M2]نه گامی می زند با وی به راهی
[B][M1]به هر جا آن رود این ایستد باز
[M2]به هر جا ایستد رفتن کند ساز
[B][M1]به هر جا آن کشد برقع ز رخسار
[M2]زند این از مژه بر دیده مسمار
[B][M1]ز هر غم کو بگرید این بخندد
[M2]هر آن در کو گشاید این ببندد
[B][M1]همانا پیش چشم او نکو نیست
[M2]ازان رو خاطرش را میل او نیست
[B][M1]گر آن دلبر گهی با ما نشستی
[M2]ز ما دیگر کجا تنها نشستی
[B][M1]ره ناکامی ما کم گرفتی
[M2]به ما هم کام دادی هم گرفتی
[B][M1]به مقبولی کسی را دسترس نیست
[M2]قبول خاطر اندر دست کس نیست
[B][M1]بسازیبا رخ نیکو شمایل
[M2]که سویش طبع مردم نیست مایل
[B][M1]بسا لولی وش شیرین کرشمه
[M2]که ریزد خون ز دل ها چشمه چشمه
[B][M1]زلیخا چون شنید این داستان را
[M2]فضیحت خواست آن ناراستان را
[B][M1]روان فرمود جشنی ساز کردند
[M2]زنان مصر را آواز کردند
[B][M1]چه جشنی بزمگاه خسروانه
[M2]هزارش ناز و نعمت در میانه
[B][M1]ز شربت های رنگارنگ صافی
[M2]چو نور از عکس در ظلمت شکافی
[B][M1]بلورین جام ها لبریز کرده
[M2]به مائالورد عطرآمیز کرده
[B][M1]ز زرین خوان زمینش مطرح خور
[M2]ز سیمین کاسه ها برجی پر اختر
[B][M1]به طعم و بوی خوش آن کاسه و خوان
[M2]طعامش قوت جسم و قوت جان
[B][M1]در او از خوردنی ها هر چه خواهی
[M2]ز مرغ آورده حاضر تا به ماهی
[B][M1]پی حلواش داده نیکوان وام
[M2]ز لب شکر ز دندان مغز بادام
[B][M1]ز تخته تخته حلواهای رنگین
[M2]بنای قصر جشنش بود شیرین
[B][M1]برای فرش در صحن وی افکند
[M2]هزاران خشت از پالوده قند
[B][M1]دهان تنگان به لب های شکرخا
[M2]نداده در دهان لوزینه را جا
[B][M1]چو گشته کامجو لوزینه زانها
[M2]به حشوش نام رفته بر زبانها
[B][M1]ز تازه میوه های تر نایاب
[M2]سبدها باغبان پر کرده از آب
[B][M1]نکرده هیچ نادربین تصور
[M2]کز آب آید برون زانسان سبد پر
[B][M1]روان هر سو کنیزان و غلامان
[M2]به خدمت همچو طاووسان خرامان
[B][M1]پریرویان مصری حلقه بسته
[M2]به مسندهای زرکش خوش نشسته
[B][M1]ز هر خوان آنچه می بایست خوردند
[M2]ز هر کار آنچه می شایست کردند
[B][M1]چو خوان برداشتند از پیش آنان
[M2]زلیخا شکرگویان مدح خوانان
[B][M1]نهاد از طبع حیلت ساز پر فن
[M2]ترنج و گزلکی بر دست هر تن
[B][M1]به یک کف گزلکی در کار خود تیز
[M2]به دیگر کف ترنجی شادی انگیز
[B][M1]ترنجی رنگ آن صفراء فاقع
[M2]پی صفراییان درمان نافع
[B][M1]بدیشان گفت پس کای نازنینان
[M2]به بزم نیکویی بالانشینان
[B][M1]چرا دارید ازینسان تلخ کامم
[M2]به طعن عشق عبرانی غلامم
[B][M1]اگر دیده ز وی پر نور دارید
[M2]به دیدارش مرا معذور دارید
[B][M1]اجازت گر بود آرم برونش
[M2]بدین اندیشه کردم رهنمونش
[B][M1]همه گفتند کز هر گفت و گویی
[M2]به جز وی نیست ما را آرزویی
[B][M1]بفرما تا برون آید خرامان
[M2]کشد بر فرق ما از ناز دامان
[B][M1]که ما از جان و دل مشتاق اوییم
[M2]رخش نادیده از عشاق اوییم
[B][M1]ترنجی کز تو اکنون بر کف ماست
[M2]پی صفراییان داروی صفراست
[B][M1]بریدن بی رخش نیکو نیاید
[M2]نمی برد کسی تا او نیاید
[B][M1]زلیخا دایه را سویش فرستاد
[M2]که بگذر سوی ما ای سرو آزاد
[B][M1]برون نه پا که در پای تو افتیم
[M2]به پیش قد رعنای تو افتیم
[B][M1]بود غمخانه دل تکیه گاهت
[M2]بیا تا دیده گردد فرش راهت
[B][M1]به قول دایه یوسف در نیامد
[M2]چو گل ز افسون او خوش برنیامد
[B][M1]به پای خود زلیخا سوی او شد
[M2]در آن کاشانه همزانوی او شد
[B][M1]به زاری گفت کای نور دو دیده
[M2]تمنای دل محنت رسیده
[B][M1]ز خود کردی نخست امیدوارم
[M2]به نومیدی فتاد آخر قرارم
[B][M1]فتادم در زبان مردم از تو
[M2]شدم رسوا میان مردم از تو
[B][M1]گرفتم آنکه در چشم تو خوارم
[M2]به نزدیک تو بس بی اعتبارم
[B][M1]مده زین خواری و بی اعتباری
[M2]ز خاتونان مصرم شرمساری
[B][M1]دل ریشم نمکخوار لب توست
[M2]نمکریزی بر او کار لب توست
[B][M1]مده ره در وفاداریم شک را
[M2]نگه می دار حق این نمک را
[B][M1]شد از افسون آن افسونگر گرم
[M2]دل یوسف به بیرون آمدن نرم
[B][M1]پی تزیین او چون باد برخاست
[M2]چو سرو از حله سبزش بیاراست
[B][M1]فرو آویخت گیسوی معنبر
[M2]به پیش حله اش چون عنبر تر
[B][M1]تو پنداری که بود از مشک ماری
[M2]کشیده خویش را در سبزه زاری
[B][M1]میانش را که با مو همبری کرد
[M2]ز زرین منطقه زیورگری کرد
[B][M1]ز چندان گوهر و لعل گرانسنگ
[M2]عجب دارم که نامد آن میان تنگ
[B][M1]به سر تاج مرصع از جواهر
[M2]ز هر جوهر هزارش لطف ظاهر
[B][M1]به پا نعلین از لعل و گهر پر
[M2]بر او بسته دوال از رشته در
[B][M1]ردایی از قصب کرده حمایل
[M2]به هر تارش گره صد جان و صد دل
[B][M1]به دستش داد زرین آفتابه
[M2]کنیزی از پیش زرکش عصابه
[B][M1]یکی طشتش به کف از نقره خام
[M2]به سان سایه او را گام بر گام
[B][M1]بدانسان هر که دیدش چابک و چست
[M2]نخست از جان شیرین دست خود شست
[B][M1]نیارم بیش ازین گفتن که چون بود
[M2]که از هر وصف کاندیشم برون بود
[B][M1]ز خلوتخانه آن گنج نهفته
[M2]برون آمد چو گلزار شگفته
[B][M1]زنان مصر کان گلزار دیدند
[M2]ز گلزارش گل دیدار چیدند
[B][M1]به یک دیدار کار از دستشان رفت
[M2]زمام اختیار از دستشان رفت
[B][M1]ز زیبا شکل او حیران بماندند
[M2]ز حیرت چون تن بی جان بماندند
[B][M1]چو هر یک را در آن دیدار دیدن
[M2]تمنا شد ترنج خود بریدن
[B][M1]ندانسته ترنج از دست خود باز
[M2]ز دست خود بریدن کرد آغاز
[B][M1]یکی از تیغ انگشتان قلم کرد
[M2]بدان حرف وفای او رقم کرد
[B][M1]قلم دیدی که با تیغ ار ستیزد
[M2]ز هر بندش برون شنگرف ریزد
[B][M1]یکی پر ساخت کف از صفحه سیم
[M2]کشیدش جدول از سرخی چو تقویم
[B][M1]به هر جدول روانه سیلی از خون
[M2]ز حد خود نهاده پای بیرون
[B][M1]چو دیدندش که جز والا گهر نیست
[M2]برآمد بانگ زیشان کین بشر نیست
[B][M1]نه چون آدم ز آب و گل سرشته ست
[M2]ز بالا آمده قدسی فرشته ست
[B][M1]زلیخا گفت هست این آن یگانه
[M2]کز اویم سرزنش ها را نشانه
[B][M1]ملامت کز شما بر جان من بود
[M2]همه از عشق این نازک بدن بود
[B][M1]مراد جان و تن من خواندم او را
[M2]به وصل خویشتن من خواندم او را
[B][M1]ولی او سر به کارم در نیاورد
[M2]امید روزگارم بر نیاورد
[B][M1]اگر ننهد به کام من دگر پای
[M2]ازین پس کنج زندان سازمش جای
[B][M1]رسد کارش در آن زندان به خواری
[M2]گذارد عمر در محنت گذاری
[B][M1]ز زندان خوی سرکش نرم گردد
[M2]دلش در نیکخویی گرم گردد
[B][M1]نگردد مرغ وحشی جز بدان رام
[M2]که گیرد در قفس یکچند آرام
[B][M1]گروهی زان زنان کف بریده
[M2]ز عقل و صبر و هوش و دل رمیده
[B][M1]ز تیغ عشق یوسف جان نبردند
[M2]ازان مجلس نرفته جان سپردند
[B][M1]گروهی از خرد بیگانه گشتند
[M2]ز عشق آن پری دیوانه گشتند
[B][M1]برهنه پای و سر بیرون دویدند
[M2]دگر روی خردمندی ندیدند
[B][M1]گروهی آمدند آخر به خود باز
[M2]ولی با سوز و درد عشق دمساز
[B][M1]زلیخاوار مست از جام یوسف
[M2]فتاده مرغ دل در دام یوسف
[B][M1]جمال یوسف آمد خمی از می
[M2]به قدر خود نصیب هر کس از وی
[B][M1]یکی را بهره مخموری و مستی
[M2]یکی را رستن از پندار هستی
[B][M1]یکی را جان فشاندن بر جمالش
[M2]یکی را لال ماندن در خیالش
[B][M1]نباید جز بر آن بی بهره بخشود
[M2]کزان می بهره اش بی بهرگی بود
[A]
[B][M1]چو کالا را شود جوینده بسیار
[M2]فزون گردد بدان میل خریدار
[B][M1]چو یک عاشق بود مفتون یاری
[M2]بود بر عشق عاشق را قراری
[B][M1]زند سر آتش سودایش از دل
[M2]چو بیند دیگری را در مقابل
[B][M1]چو شد حال ز یوسف گشتگان لال
[M2]جمال یوسفی را شاهد حال
[B][M1]زلیخا را ازان شوری دگر شد
[M2]به یوسف میل جانش بیشتر شد
[B][M1]بدیشان گفت یوسف را چو دیدید
[M2]ز تیغ مهر او کفها بریدید
[B][M1]اگر در عشق وی معذوریم هست
[M2]بدارید از ملامت گوییم دست
[B][M1]چو یاران از در یاری درآیید
[M2]درین کارم مددگاری نمایید
[B][M1]همه چنگ محبت ساز کردند
[M2]نوای معذرت آغاز کردند
[B][M1]که یوسف خسرو اقلیم جان است
[M2]بر آن اقلیم حکم او روان است
[B][M1]به دیدارش که را آهنگ باشد
[M2]که ندهد دل اگر خود سنگ باشد
[B][M1]غمش گر مایه رنجوری توست
[M2]جمالش حجت معذوری توست
[B][M1]به زیر چرخ کس پیدا نگردد
[M2]که رویش بیند و شیدا نگردد
[B][M1]شدی عاشق ملامت نیست بر تو
[M2]درین سودا غرامت نیست بر تو
[B][M1]فلک گرد جهان بسیار گردید
[M2]بدین شایستگی معشوق کم دید
[B][M1]دل سنگین به مهرت نرم بادش
[M2]وز این نامهربانی شرم بادش
[B][M1]وز آن پس روی سوی یوسف نهادند
[M2]سخن را در نصیحت داد دادند
[B][M1]بدو گفتند کای عمر گرامی
[M2]دریده پیرهن در نیکنامی
[B][M1]درین بستان که گل با خار جفت است
[M2]گل بی خارچون تو کم شگفته ست
[B][M1]درین دریا که نه چرخش صدف هاست
[M2]به تو این چار گوهر را شرفهاست
[B][M1]مکن پایه بلندی مایه خویش
[M2]فرودا اندکی از پایه خویش
[B][M1]زلیخا خاک شد در راهت ای پاک
[M2]همی کش گه گهی دامن بر این خاک
[B][M1]چه کم گردد ز تو ای پاکدامن
[M2]اگر گه گه کشی بر خاک دامن
[B][M1]به دفع حاجتش حجت رها کن
[M2]ز تو چون حاجتی خواهد روا کن
[B][M1]به بی حاجت تو را گر حاجتی هست
[M2]مکش از حاجت حاجتوران دست
[B][M1]مکن چون داشت حق خدمتت گوش
[M2]حقوق خدمت وی را فراموش
[B][M1]نیاز او نگر وز حد مبر ناز
[M2]ازان ترسیم ای نخل سرافراز
[B][M1]که چون نبود تو را جز سرکشی کار
[M2]نیارد سرکشی جز ناخوشی بار
[B][M1]فرو شوید ز دل مهر جمالت
[M2]کند دست جفایش پایمالت
[B][M1]حذر کن زانکه چون مضطر شود دوست
[M2]به خواری دوست را از سر کشد پوست
[B][M1]چو از لب بگذرد سیل خطرمند
[M2]نهد مادر به زیر پای فرزند
[B][M1]دهد هر لحظه تهدیدت به زندان
[M2]که هست آرامگاه ناپسندان
[B][M1]چو گور ظلم جویان تیره و تنگ
[M2]گریزان زندگان از وی به فرسنگ
[B][M1]در او ضیق النفس هر زنده ای را
[M2]نشیمن هر به مرگ ارزنده ای را
[B][M1]در او نگشاده دست صنع استاد
[M2]نه راه روشنی نه منفذ باد
[B][M1]هوایش مایه بخش هر وبایی
[M2]زمینش کشتزار هر بلایی
[B][M1]درش بسته به قفل ناامیدی
[M2]ندیده غره صبحش سفیدی
[B][M1]سیاه و تنگ چون قاروره قیر
[M2]متاع ساکنانش غل و زنجیر
[B][M1]همه بر سفره بی آب و نانی
[M2]نشسته سیر لیک از زندگانی
[B][M1]موکل سخترویی چند بر وی
[M2]مجاور تلخگویی چند در وی
[B][M1]در ابرو چین پی آزار مردم
[M2]ز هر چین صد گره در کار مردم
[B][M1]زده آتش به عالم خوی ایشان
[M2]سیاه از دود آتش روی ایشان
[B][M1]کجا شاید چنین محنتسرایی
[M2]که باشد جای چون تو دلربایی
[B][M1]خدا را بر وجود خود ببخشای
[M2]به روی او در مقصود بگشای
[B][M1]قلم سان سر نهش بر خط تسلیم
[M2]بشوی از لوح خاطر نقطه بیم
[B][M1]وگر باشد تو را از وی ملالی
[M2]که چندانش نمی بینی جمالی
[B][M1]چو زو ایمن شوی دمساز ما باش
[M2]نهانی همدم و همراز ما باش
[B][M1]که ما هر یک به خوبی بی نظیریم
[M2]سپهر حسن را ماه منیریم
[B][M1]چو بگشاییم لبهای شکرخا
[M2]ز خجلت لب فرو بندد زلیخا
[B][M1]چنین شیرین و شکرخا که ماییم
[M2]زلیخا را چه قدر آنجا که ماییم
[B][M1]چو یوسف گوش کرد افسونگریشان
[M2]پی کام زلیخا یاوریشان
[B][M1]گذشتن از ره دین و خرد نیز
[M2]نه تنها بهر وی از بهر خود نیز
[B][M1]پریشان شد ز گفت و گوی ایشان
[M2]بگردانید روی از روی ایشان
[B][M1]به حق برداشت کف بهر مناجات
[M2]که ای حاجت روای اهل حاجات
[B][M1]پناه پرده عصمت نشینان
[M2]انیس خلوت عزلت گزینان
[B][M1]چراغ دولت هر بی گزندی
[M2]حصار آفت هر ناپسندی
[B][M1]عجب درمانده ام در کار اینان
[M2]مرا زندان به از دیدار اینان
[B][M1]به ار صد سال در زندان نشینم
[M2]که یکدم طلعت اینان ببینم
[B][M1]به نامحرم نظر دل را کند کور
[M2]ز دولت خانه قرب افکند دور
[B][M1]اگر تو مکر این مکارگان را
[M2]ز کوی عقل و دین آوارگان را
[B][M1]که آمد تنگ ازیشان جای بر من
[M2]نگردانی ز من ای وای بر من
[B][M1]چو زندان خواست یوسف از خداوند
[M2]دعای او به زندان ساختش بند
[B][M1]اگر بودی ز فضلش عافیتخواه
[M2]سوی زندان قضا ننمودیش راه
[B][M1]برستی ز آفت آن ناپسندان
[M2]دلی فارغ ز محنت های زندان
[A]
[B][M1]چو از دستان آن ببریده دستان
[M2]همه از خودپرستی بت پرستان
[B][M1]دل یوسف نگشت از عصمت خویش
[M2]بسی از پیشتر شد عصمتش بیش
[B][M1]همه خفاش آن خورشید گشتند
[M2]ز نور قرب وی نومید گشتند
[B][M1]زلیخا را غبارانگیز کردند
[M2]به زندان کردن او تیز کردند
[B][M1]بدو گفتند کای مسکین مظلوم
[M2]نبوده مستحقی چون تو محروم
[B][M1]چو یوسف گر چه نبود حورزادی
[M2]نیابی هرگز از وصلش مرادی
[B][M1]شدیم از پند گویی سخت کشتی
[M2]زبان کردیم سوهان از درشتی
[B][M1]ولی سوهان نگیرد آهن او
[M2]نباشد غیر رو سختی فن او
[B][M1]چو کوره ساز زندان را بر او گرم
[M2]بود زان کوره گردد آهنش نرم
[B][M1]چو گردد نرم از آتش طبع پولاد
[M2]ازو چیزی تواند ساخت استاد
[B][M1]ز گرمی نرم اگر نتواندش کرد
[M2]چه حاصل زانکه کوبد آهن سرد
[B][M1]زلیخا را چو زان جادوزبانان
[M2]شد از زندان امید وصل جانان
[B][M1]برای راحت خود رنج از خواست
[M2]در آن ویران مقام گنج او ساخت
[B][M1]چو نبود عشق عاشق را کمالی
[M2]نبندد جز مراد خود خیالی
[B][M1]طفیل خویش خواهد یار خود را
[M2]به کام خویش سازد کار خود را
[B][M1]به بوی یک گل از بستان معشوق
[M2]زند صد خار غم بر جان معشوق
[B][M1]زلیا با عزیز آمیخت یک شب
[M2]ز دل این غصه بیرون ریخت یک شب
[B][M1]که گشتم زین پسر بدنام در مصر
[M2]شدم رسوای خاص و عام در مصر
[B][M1]درین قولند مرد و زن موافق
[M2]که من بر وی ز جانم گشته عاشق
[B][M1]درین هامون شکار تیر اویم
[M2]به خاک و خون طپان نخجیر اویم
[B][M1]به جانم تیر او چندان نشسته ست
[M2]که پیکان بر سر پیکان نشسته ست
[B][M1]سر یک مویم از عشقش تهی نیست
[M2]به عشق او ز خویشم آگهی نیست
[B][M1]در آن فکرم که دفع این گمان را
[M2]سوی زندان فرستم آن جوان را
[B][M1]به هر کویش به عجز و نامرادی
[M2]بگردانم منادی در منادی
[B][M1]که این باشد سزای آن بداندیش
[M2]که انبازی کند با خواجه خویش
[B][M1]نیندیشد ز قهر جانخراشش
[M2]نهد پای تمنا در فراشش
[B][M1]چو مردم قهر من با او ببینند
[M2]ازان ناخوش گمان یکسو نشینند
[B][M1]عزیز اندیشه او را پسندید
[M2]ز استصواب آن طبعش بخندید
[B][M1]بگفتا من تفکر پیشه کردم
[M2]درین معنی بسی اندیشه کردم
[B][M1]نچیدم گوهری به زانکه سفتی
[M2]نیامد در دلم به زانچه گفتی
[B][M1]به دست توست اکنون اختیارش
[M2]ز راه خویشتن بنشان غبارش
[B][M1]زلیخا از وی این رخصت چو بشنید
[M2]سوی یوسف عنان کید پیچید
[B][M1]که ای کام دل و مقصود جانم
[M2]به عالم جز تو مقصودی ندانم
[B][M1]عزیزم با تو بالا دست کرده ست
[M2]سرت را زیر حکمم پست کرده ست
[B][M1]اگر خواهم به زندان سازمت جای
[M2]وگر خواهم به گردون سایمت پای
[B][M1]بنه سر سرکشی تا چند با من
[M2]برآ خوش ناخوشی تا چند با من
[B][M1]قدم زن در مقام سازگاری
[M2]مرا از غم رهان خود را ز خواری
[B][M1]اگر کامم دهی کامت برآرم
[M2]به اوج کبریا نامت برآرم
[B][M1]وگر نی صد در محنت گشاده
[M2]پی زجر تو زندان ایستاده
[B][M1]به رویم خرم و خندان نشینی
[M2]ازان بهتر که در زندان نشینی
[B][M1]زبان بگشاد یوسف در خطابش
[M2]بداد آنسان که می دانی جوابش
[B][M1]زلیخا از جواب او برآشفت
[M2]به سرهنگان بی فرهنگ خود گفت
[B][M1]که زرین افسرش از سر فکندند
[M2]خشن پشمینه اش در بر فکندند
[B][M1]ز آهن بند بر سیمش نهادند
[M2]به گردن طوق تسلیمش نهادند
[B][M1]به سان عیسی اش بر خر نشاندند
[M2]به هر کویی ز مصر آن خر براندند
[B][M1]منادی زن منادی بر کشیده
[M2]که هر سرکش غلام شوخ دیده
[B][M1]که گیرد شیوه بی حرمتی پیش
[M2]نهد پا در فراش خواجه خویش
[B][M1]بود لایق که همچون ناپسندان
[M2]بدین خواری برندش سوی زندان
[B][M1]ولی خلقی ز هر سو در تماشا
[M2]همی گفتند حاشا ثم حاشا
[B][M1]کزین روی نکو بدکاری آید
[M2]وز این دلدار دل آزاری آید
[B][M1]فرشته ست این به صد پاکی سرشته
[M2]نیاید کار شیطان از فرشته
[B][M1]نکو رو می کشد از خوی بد پای
[M2]چه خوش گفت آن نکو روی نکورای
[B][M1]که هر کس در جهان نیکوست رویش
[M2]بسی بهتر ز روی اوست خویش
[B][M1]به صورت هر که زشت آمد سرشتش
[M2]به است از خوی زشتش روی زشتش
[B][M1]چنان کز زشت نیکویی نیاید
[M2]ز نیکو نیز بدخویی نیاید
[B][M1]بدینسان تا به زندانش ببردند
[M2]به عیاران زندانش سپردند
[B][M1]چو آن دل زنده در زندان درآمد
[M2]به جسم مرده گویی جان درآمد
[B][M1]در آن محنتسرا افتاد جوشی
[M2]برآمد زان گرفتاران خروشی
[B][M1]شدند از مقدم آن شاه خوبان
[M2]همه زنجیریان زنجیر کوبان
[B][M1]به پا شد بندشان قید ارادت
[M2]به گردن غلشان طوق سعادت
[B][M1]به شادی شد به دل اندوه ایشان
[M2]کم از کاهی غم چون کوه ایشان
[B][M1]بلی هر جا رسد حورا سرشتی
[M2]اگر دوزخ بود گردد بهشتی
[B][M1]به هر جا یار گلرخسار گردد
[M2]اگر گلخن بود گلزار گردد
[B][M1]چو در زندان گرفت از جنبش آرام
[M2]به زندانبان زلیخا داد پیغام
[B][M1]کزین پس محنتش مپسند بر دل
[M2]ز گردن غل ز پایش بند بگسل
[B][M1]تن سیمینش از پشمین مفرسای
[M2]به زرکش حله سروش را بیارای
[B][M1]بشوی از فرق او گرد نژندی
[M2]ز تاج حشمتش ده سربلندی
[B][M1]یکی خانه برای او جدا کن
[M2]جدا از دیگران آنجاش جا کن
[B][M1]معطر دار دیوار و درش را
[M2]منور ساز طاق و منظرش را
[B][M1]زمینش را ز سندس مفرش انداز
[M2]ز استبرق بساط دلکش انداز
[B][M1]در آن خانه چو منزل ساخت یوسف
[M2]بساط بندگی انداخت یوسف
[B][M1]رخ آورد آنچنان کش بود عادت
[M2]در آن منزل به محرات عبادت
[B][M1]چون مردان در مقام صبر بنشست
[M2]به شکر آنکه از کید زنان رست
[B][M1]نیفتد در جهان کس را بلایی
[M2]که ناید زان بلا بوی عطایی
[B][M1]اسیری کز بلا باشد هراسان
[M2]کند بوی عطا دشوارش آسان
[A]
[B][M1]درین فیروزه کاخ دیر بنیاد
[M2]عجب غافل نهاد است آدمیزاد
[B][M1]نباشد دأب او نعمت شناسی
[M2]نداند طبع او جز ناسپاسی
[B][M1]به نعمت گر چه عمری بگذراند
[M2]نداند قدر آن تا در نماند
[B][M1]بسا عاشق که بر هجران دلیر است
[M2]به آن پندار کز معشوق سیر است
[B][M1]فلک چون آتش هجران فروزد
[M2]چو شمعش تن بکاهد جان بسوزد
[B][M1]چو زندان بر گرفتاران زندان
[M2]گلستان شد ازان گلبرگ خندان
[B][M1]زلیخا کش ازان سرو یگانه
[M2]به از خرم گلستان بود خانه
[B][M1]چو آن سرو از گلستانش بدر شد
[M2]گلستانش ز زندان تیره تر شد
[B][M1]به تنگ آمد در آن زندان دل او
[M2]یکی صد شد ز هجران مشکل او
[B][M1]چه مشکل زان بتر بر عاشق زار
[M2]که بی دلدار بیند جای دلدار
[B][M1]چه آسایش در آن گلزار ماند
[M2]کزو گل رخت بندد خار ماند
[B][M1]سنان خار در گلزار بی گل
[M2]بود خاصه پی آزار بلبل
[B][M1]چو خالی دید ازان گل گلشن خویش
[M2]چو غنچه چاک زد پیراهن خویش
[B][M1]ز غم چون پر برآید جان غمناک
[M2]چه باک ار جیب خود عاشق زند چاک
[B][M1]دری بر سینه خود می گشاید
[M2]که غم بیرون رود شادی درآید
[B][M1]به ناخن همچو گل رخسار می کند
[M2]چو سنبل موی عنبر بار می کند
[B][M1]چو بودش روی و موی از جان نشانی
[M2]ز هجر یار خود می کند جانی
[B][M1]ز دست دل به سینه سنگ می کوفت
[M2]به قصد هجر طبل جنگ می کوفت
[B][M1]اگر چه بود شاه خیل خوبی
[M2]شکست آمد بر او زان طبل کوبی
[B][M1]به فرق سر به پنجه خاک می بیخت
[M2]سرشک از دیده غمناک می ریخت
[B][M1]ز خاک و آب می کرد اینچنین گل
[M2]که بندد رخنه های هجر بر دل
[B][M1]ولی رخنه که هجران در دل افکند
[M2]بدین یک مشت گل مشکل شود بند
[B][M1]به دندان لعل چون عناب می خست
[M2]به عقد در عقیق ناب می خست
[B][M1]مگر می خواست تا بنشاند آن خون
[M2]که از جوش دلش می ریخت بیرون
[B][M1]رخ گلگون خود می ساخت نیلی
[M2]چو نیلوفر ز ضربت های سیلی
[B][M1]که سرخی در خور آمد خرمی را
[M2]نشاید جز کبودی ماتمی را
[B][M1]ز دل خونین رقم بر رو همی زد
[M2]به حسرت دست بر زانو همی زد
[B][M1]که این کاری که من کردم که کرده ست
[M2]چنین زهری که من خوردم که خورده ست
[B][M1]درین محنتسرا یک عشق پیشه
[M2]نزد چون من به پای خویش تیشه
[B][M1]به دست خویش چشم خویش کندم
[M2]ز کوری خویش را در چه فکندم
[B][M1]ز غم کوهی به پشت خویش بستم
[M2]به زیر کوه پشت خود شکستم
[B][M1]دلم خون شد چو حنا روزگاری
[M2]که آوردم به کف زیبا نگاری
[B][M1]ز دستان فلک بختمن آشفت
[M2]ز دست خویش دادم دامنش مفت
[B][M1]به جانم از دل آواره خویش
[M2]نمی دانم چه سازم چاره خویش
[B][M1]بدینسان نوحه جانسوز می کرد
[M2]شب اندوه خود را روز می کرد
[B][M1]ز هر چیزی کزو بویی شنیدی
[M2]به بوی او ز جان آهی کشیدی
[B][M1]گرفتی دمبدم پیراهن او
[M2]که روزی سوده بودی بر تن او
[B][M1]چو گل عطر دماغ خویش کردی
[M2]بدان تسکین داغ خویش کردی
[B][M1]گهی رو بر گریبانش نهادی
[M2]به صد حسرت زهش را بوسه دادی
[B][M1]که طوق حشمت آن گردن است این
[M2]چه گفتم رشته جان من است این
[B][M1]گهی در آستینش دست بردی
[M2]ز بخت آن دستبرد خود شمردی
[B][M1]نهادی بر دو چشم خود به تعظیم
[M2]به یاد ساعدش کردی پر از سیم
[B][M1]گهی کردی به دیده دامنش جای
[M2]که روزی سوده رو بر پشت آن پای
[B][M1]نمودی ناامید از پایبوسی
[M2]به دامنبوسی او چاپلوسی
[B][M1]چو دور از فرق دیدی افسرش را
[M2]فشاندی گرد لعل و گوهرش را
[B][M1]که این همسایه آن فرق بوده ست
[M2]جهانی بر زمینش فرق سوده ست
[B][M1]کمر را کز میانش یاد دادی
[M2]چو دیدی بندگی را داد دادی
[B][M1]به یاد آهوی صید افکن خویش
[M2]کمندش ساختی در گردن خویش
[B][M1]چو زرکش حله اش از هم گشادی
[M2]به گریه دیده پر نم گشادی
[B][M1]بشستی دامن از اشک نیازش
[M2]ز اشک لعل خود بستی طرازش
[B][M1]چو نعلینش به جایی جفت دیدی
[M2]ازان بوسی به جانی مفت دیدی
[B][M1]بدو جفتش شدن در دل گذشتی
[M2]ز بی جفتیش طاقت طاق گشتی
[B][M1]نهادی بند بر دل از دوالش
[M2]ز خون دیده دادی رنگ آلش
[B][M1]بدینسان هر دمش از نو غمی بود
[M2]ز هر چیزی جدا در ماتمی بود
[B][M1]چو قدر نعمت دیدار نشناخت
[M2]به داغ دوری از دیدار بگداخت
[B][M1]پشیمان شد ولی سودی نبودش
[M2]به غیر از صبر بهبودی نبودش
[B][M1]ولی صبر از چنان رو چون توان کرد
[M2]کی از دل مهر او بیرون توان کرد
[B][M1]هلاک عاشق از جانان جداییست
[M2]به تخصیص آنکه بعد از آشناییست
[B][M1]چو افتد عقد صحبت در میانه
[M2]بود فرقت عذاب بی کرانه
[B][M1]وگر پیوند صحبت در میان نیست
[M2]جدایی ناخوش است اما چنان نیست
[B][M1]به تنگ آمد ز خود ترک خودی کرد
[M2]به نیکی چون نشد میل بدی کرد
[B][M1]سر خود بر در و دیوار می زد
[M2]به سینه خنجر خونخوار می زد
[B][M1]به بام قصر می شد پاسبان وار
[M2]کز آنجا افکند خود را نگونسار
[B][M1]طناب از گیسوی شبرنگ می ساخت
[M2]بدان راه نفس را تنگ می ساخت
[B][M1]خلاصی از جفای دهر می جست
[M2]ز شربتدار جام زهر می جست
[B][M1]ز هر چیزی که پس یا پیش می خواست
[M2]همه اسباب مرگ خویش می خواست
[B][M1]همی بوسید دایه دست و پایش
[M2]همی گفت از صمیم دل دعایش
[B][M1]که از جانان مرتب باد کامت
[M2]ز لعل او لبالب باد جامت
[B][M1]رهاییت آنچنان باد از جدایی
[M2]که هرگز نایدت یاد از جدایی
[B][M1]زمانی با خود آی این بی خودی چند
[M2]خردمندی گزین نابخردی چند
[B][M1]دل ما را ز غم خون می کنی تو
[M2]که کرده ست اینکه اکنون می کنی تو
[B][M1]ز من بشنو که هستم پیر این کار
[M2]شکیبایی بود تدبیر این کار
[B][M1]ز بی صبری فتادی در تب و تاب
[M2]بر این آتش بریز از ابر صبر آب
[B][M1]چو گیرد صرصر محنت وزیدن
[M2]نباید همچو کاه از جا پریدن
[B][M1]به آن باشد که در دامن کشی پای
[M2]به سان کوه باشی پای بر جای
[B][M1]صبوری مایه فیروزی آمد
[M2]قوی تر پایه بهروزی آمد
[B][M1]صبوری میوه امیدت آرد
[M2]صبوری دولت جاویدت آرد
[B][M1]به صبر اندر صدف باران شود در
[M2]به صبر از لعل و گوهر کان شود پر
[B][M1]به صبر از دانه آید خوشه بیرون
[M2]ز خوشه رهروان را توشه بیرون
[B][M1]به صبر اندر رحم یک قطره آب
[M2]شود نه ماه را ماه جهانتاب
[B][M1]زلیخا با دل و جان رمیده
[M2]شد از گفتار دایه آرمیده
[B][M1]گریبانی دریده تا به دامن
[M2]کشید از صبر کوشی پا به دامن
[B][M1]ولی صبری که گیرد عاشقش پیش
[M2]به قول ناصحان مصلحت کیش
[B][M1]چو گردد ناصح از گفتار خاموش
[M2]کند آن حرف را عاشق فراموش
[A]
[B][M1]چو در زندان مغرب یوسف مهر
[M2]نهان کرد از زلیخای فلک چهر
[B][M1]زلیخای فلک را چهره شد گم
[M2]ز مهر یوسف اندر اشک انجم
[B][M1]زلیخا را غم یوسف چنان کرد
[M2]که از اشک شفق گون خونفشان کرد
[B][M1]شفق را شد ز اشک او جگر خون
[M2]وز آن خون دامن گردون جگرگون
[B][M1]به گریه ناله جانسوز برداشت
[M2]همان آه و فغان روز برداشت
[B][M1]چو روی اندر شب آرد روز عاشق
[M2]به شب گردد فزون بر سوز عاشق
[B][M1]ز هجران تیره باشد روزگارش
[M2]فزاید تیرگی شبهای تارش
[B][M1]ز غم روزش بود رو در سیاهی
[M2]شبش گردد سیاهی بر سیاهی
[B][M1]شب آبستن بود وان دم که آید
[M2]برای عاشقان اندوه زاید
[B][M1]چو آرد از مشیمه بچه بیرون
[M2]به جای شیر از دلها مکد خون
[B][M1]ازان مادر که برخوردار باشد
[M2]کزینسان بچه اش خونخوار باشد
[B][M1]زلیخا را چو از بی صبری خویش
[M2]بدین خونخوارگی آمد شبی پیش
[B][M1]ز دلبر دور وز دلدار مهجور
[M2]شبش بی ماه ماند و خانه بی نور
[B][M1]چو نبود روی جانان پرتو افکن
[M2]به صد مشعل نگردد خانه روشن
[B][M1]ز بس اندوه دل چشمش نمی خفت
[M2]ز دیده خون دل می راند و می گفت
[B][M1]ندانم حال یوسف چیست امشب
[M2]کفیل خدمت او کیست امشب
[B][M1]که گسترده ته پا بسترش را
[M2]که کرده راست بر بالین سرش را
[B][M1]چراغ افروز بالینش که بوده ست
[M2]کف راحت به بالینش که سوده ست
[B][M1]که بگشاده کمربند از میانش
[M2]که بوده وقت خواب افسانه خوانش
[B][M1]هوای آن مقاش ساخت یا نه
[M2]چو مرغ آن دام رامش ساخت یا نه
[B][M1]گل او همچنان بر آب خود هست
[M2]مسلسل سنبلش بر تاب خود هست
[B][M1]نبرده آن هوا آب و گلش را
[M2]بشولیده نکرده سنبلش را
[B][M1]دلش چون غنچه در تنگی فتاده
[M2]و یا چون گل به شادی لب گشاده
[B][M1]همی گفت اینچنین در هر لباسی
[M2]غم خود تا ز شب بگذشت پاسی
[B][M1]ازان پس طاقت و تابی نماندش
[M2]به دل از جوی صبر آبی نماندش
[B][M1]ز شوقش در دل افتاد آتش تیز
[M2]به دایه دیده پر خون گفت برخیز
[B][M1]که یکدم جانب زندان گراییم
[M2]به آن محنتسرا پنهان درآییم
[B][M1]نهان در گوشه زندان نشینیم
[M2]مه زندانی خود را ببینیم
[B][M1]چو زندان جای آنسان گلعذاریست
[M2]نه زندان بلکه خرم نوبهاریست
[B][M1]دل هر عاشق از بستان گشاید
[M2]مرا این غنچه در زندان گشاید
[B][M1]روان شد همچو سرو ناز و دایه
[M2]فتان خیزان به دنبالش چو سایه
[B][M1]به زندان چون رسید آن ماه شبگرد
[M2]نهانی میر زندان را طلب کرد
[B][M1]اشارت کرد تا بگشاد ره را
[M2]نمود از دور آن تابنده مه را
[B][M1]بدیدش بر سر سجاده از دور
[M2]چو خورشید درخشان غرقه در نور
[B][M1]گهی چون شمع بر پا ایستاده
[M2]ز رخ زندانیان را نور داده
[B][M1]گهی خم کرده قامت چون مه نو
[M2]فکنده بر بساط از چهره پرتو
[B][M1]گهی سر بر زمین در عذر تقصیر
[M2]چو شاخ تازه گل از باد شبگیر
[B][M1]گهی طرح تواضع در فکنده
[M2]نشسته چون بنفشه سر فکنده
[B][M1]ز خود دور و به وی نزدیک بنشست
[M2]ولی در گوشه تاریک بنشست
[B][M1]ز جان زاری و از دل ناله می کرد
[M2]ز نرگس یاسمین را لاله می کرد
[B][M1]به لؤلؤ لعل لب را می خراشید
[M2]ز نخل تر رطب را می تراشید
[B][M1]به چشم خونفشان و اشک گلگون
[M2]همی داد از درون این راز بیرون
[B][M1]که ای چشم و چراغ نازنینان
[M2]مراد خاطر اندوهگینان
[B][M1]به جانم آتشی افروخت عشقت
[M2]سراپای وجودم سوخت عشقت
[B][M1]نزد بر آتشم وصل تو آبی
[M2]به آبی از دلم ننشاند تابی
[B][M1]به تیغ ظلم کردی سینه ام چاک
[M2]همی بینم تو را زین ظلم بی باک
[B][M1]نداری رحم بر مظلومی من
[M2]زهی مرحومی و محرومی من
[B][M1]ز تو هر لحظه ام از نو غمی زاد
[M2]مرا ای کاشکی مادر نمی زاد
[B][M1]وگر می زاد مادر کاش دایه
[M2]به فرق من نمی افکند سایه
[B][M1]ز شیر ناب کم می داد بهرم
[M2]به شیر از قهر می آمیخت زهرم
[B][M1]ز حال خود بدینسان در سخن بود
[M2]ولی یوسف به حال خویشتن بود
[B][M1]سر مویی بدو حاضر نمی شد
[M2]وگر می شد اثر ظاهر نمی شد
[B][M1]چو شب بگذشت و همچون صبح خیزان
[M2]زلیخای فلک شد اشکریزان
[B][M1]غریو کوس سلطانی درآمد
[M2]مؤذن در سحر خوانی برآمد
[B][M1]دم سگ حلقه بر حلقوم او بست
[M2]دمش را از فغان شب فرو بست
[B][M1]خروس از خواب شب شد گردن افراز
[M2]ز نای ساز کرده تیز آواز
[B][M1]زلیخا دامن اندر چید و برگشت
[M2]به خدمت آستان بوسید و برگشت
[B][M1]به زندان تا مهش خلوت نشین بود
[M2]شد آمد سوی زندانش چنین بود
[B][M1]غذای جان او شد آن تک و پوی
[M2]نبودش جز در آن آمد شدن روی
[B][M1]نکردی کس به بستان میل چندان
[M2]که بود آن خسته دل را میل زندان
[B][M1]بلی آن را که زندانیست یارش
[M2]به جز زندان کجا باشد قرارش
[A]
[B][M1]شب آمد عاشقان را پرده راز
[M2]شب آمد بی دلان را غصه پرداز
[B][M1]توان بس کار در شبگیر کردن
[M2]که روزش کم توان تدبیر کردن
[B][M1]زلیخا چون غم شب بگذرانید
[M2]نه غم بل ماتم شب بگذرانید
[B][M1]بلا و محنت روز آمدش پیش
[M2]صد اندوه جگرسوز آمدش پیش
[B][M1]نه روی آنکه در زندان کند روی
[M2]نه صبر آنکه بی زندان کند خوی
[B][M1]ز نعمت های خوش هر لحظه چیزی
[M2]نهادی بر کف محرم کنیزی
[B][M1]فرستادی به زندان سوی یوسف
[M2]که تا دیدی به جایش روی یوسف
[B][M1]چو آن محرم ز زندان آمدی باز
[M2]بدو صد عشقبازی کردی آغاز
[B][M1]گهی رو بر کف پایش نهادی
[M2]گهی صد بوسه اش بر چشم دادی
[B][M1]که این چشمیست کان رخسار دیده ست
[M2]که آن پاییست کانجاها رسیده ست
[B][M1]اگر چشمش نیارم بوسه دادن
[M2]و یا رو بر کف پایش نهادن
[B][M1]ببوسم باری آن چشمی که گاهی
[M2]کند در روی زیبایش نگاهی
[B][M1]نهم رو بر کف آن پای باری
[M2]که وقتی می کند سویش گذاری
[B][M1]بپرسیدی ازان پس حال او را
[M2]جمال روی فرخ فال او را
[B][M1]که رویش را نفرسوده گزندی
[M2]به کار او نیفتاده ست بندی
[B][M1]گلش را از هوا پژمردگی نیست
[M2]تنش را زان زمین آزردگی نیست
[B][M1]ز نعمت ها که بردی خورد یا نی
[M2]ازین دلداده یاد آورد یا نی
[B][M1]پس از پرسش نمودن های بسیار
[M2]ز جا برخاستی با چشم خونبار
[B][M1]به بام کاخ در یک غرفه بودش
[M2]کز آنجا بام زندان می نمودش
[B][M1]در آن غرفه شدی تنها نشستی
[M2]در غرفه به روی خلق بستی
[B][M1]بدیده در به مژگان لعل سفتی
[M2]سوی زندان نظر کردی و گفتی
[B][M1]کیم تا روی گلفامش ببینم
[M2]پس این کز بام خود بامش ببینم
[B][M1]نیم شایسته دیدار دیدن
[M2]خوشم با آن در و دیوار دیدن
[B][M1]به هر جا ماه من منزل نشین است
[M2]نه خانه روضه خلد برین است
[B][M1]ز دولت سقف او سرمایه دارد
[M2]که خورشیدی چنان در سایه دارد
[B][M1]مرا دیوارش از غم پشت بشکست
[M2]که پشت آن مه بر او بنهاده بنشست
[B][M1]سعادت سرفراز آید ازان در
[M2]که سرو من فرود آرد به آن سر
[B][M1]چه دولتمند باشد آستانی
[M2]که بوسد پای آنسان دلستانی
[B][M1]خوش آن کز تیغ مهرش آشکاره
[M2]تنم چون ذره کرده پاره پاره
[B][M1]در افتم سرنگون از روزن او
[M2]به پیش آفتاب روشن او
[B][M1]هزاران رشک دارم بر زمینی
[M2]که بخرامد بدانسان نازنینی
[B][M1]شود از گرد دامانش معطر
[M2]ز موی عنبرافشانش معنبر
[B][M1]سخن کوتاه تا شب کارش این بود
[M2]گرفتاریش آن گفتارش این بود
[B][M1]درین گفتار جانش بر لب آمد
[M2]درین اندوه روزش تا شب آمد
[B][M1]چو آمد شب دگر شد حیله اندیش
[M2]که گیرد پیش آیین شب پیش
[B][M1]شبش این بود و روزان تا بدان روز
[M2]که زندان بود جای آن دل افروز
[B][M1]به شب زندان شدن را چاره کردی
[M2]به روز از غرفه اش نظاره کردی
[B][M1]نبودی هیچگه خالی ازین کار
[M2]گهی دیوار دیدی گاه دیدار
[B][M1]چنان یوسف به خاطر خانه کردش
[M2]که از جان و جهان بیگانه کردش
[B][M1]ز بس در یاد او گم کرد خود را
[M2]بشست از لوح خاطر نیک و بد را
[B][M1]کنیزان گر چه می دادندش آواز
[M2]نمی آمد به حال خویشتن باز
[B][M1]بگفتی با کنیزان گاه و بیگاه
[M2]که من هرگز نباشم از خود آگاه
[B][M1]به گفتار از من آگاهی مجویید
[M2]بجنبانیدم اول پس بگویید
[B][M1]ز جنبانیدن اول با خود آیم
[M2]وزان پس گوش بشنیدن گشایم
[B][M1]دل من هست با زندانی من
[M2]از آنست این همه حیرانی من
[B][M1]به خاطر هر که را آن ماه گردد
[M2]کجا از دیگری آگاه گردد
[B][M1]بگشت از حال خود روزی مزاجش
[M2]به زخم نشتر افتاد احتیاجش
[B][M1]ز خونش بر زمین در دیده کس
[M2]نیامد غیر یوسف یوسف و بس
[B][M1]به کلک نشتر استاد سبکدست
[M2]به لوح خاک نقش این حرف را بست
[B][M1]چنان از دوست پر بودش رگ و پوست
[M2]که بیرون نامدش از پوست جز دوست
[B][M1]خوش آن کس کو رهایی یابد از خویش
[M2]نسیم آشنایی یابد از خویش
[B][M1]کند در دل چنان جا دلبری را
[M2]که گنجایی نماند دیگری را
[B][M1]درآید همچو جانش در رگ و پی
[M2]نبیند یک سر مو خالی از وی
[B][M1]نه بویی باشدش از خود نه رنگی
[M2]نه صلحی باشدش با کس نه جنگی
[B][M1]نه دل در تاج و نه در تخت بندد
[M2]ز کوی او هوس ها رخت بندد
[B][M1]اگر گوید سخن با یار گوید
[M2]وگر جوید مراد از یار جوید
[B][M1]نیارد خویشتن را در شماری
[M2]نگیرد پیش غیر از عشق کاری
[B][M1]رخ اندر پختگی آرد ز خامی
[M2]ز بود خود برون آید تمامی
[B][M1]تو هم جامی تمام از خود برون آی
[M2]به دولتخانه سرمد درون آی
[B][M1]چو دانم راه دولتخانه دانی
[M2]نه از دولت بود چندین گرانی
[B][M1]بر این دام گران جانان قدم نه
[M2]قدم در دولت آباد عدم نه
[B][M1]نبودی و زیانی زان نبودت
[M2]مباش امروز هم کین است سودت
[B][M1]مجوی اندر خودی بهبود خود را
[M2]کزین سودا نیابی سود خود را
[A]
[B][M1]ز مادر هر که دولتمند زاید
[M2]فروغ دولتش ظلمت زداید
[B][M1]به خارستان رود گلزار گردد
[M2]گل از وی نافه تاتار گردد
[B][M1]چو ابر ار بگذرد بر تشنه کشتی
[M2]شود از مقدمش خرم بهشتی
[B][M1]چو باد ار در رود در تازه باغی
[M2]فروزد از رخ هر گل چراغی
[B][M1]به زندان گر درآید خرم و شاد
[M2]کند زندانیان را از غم آزاد
[B][M1]چو زندان بر گرفتاران زندان
[M2]شد از دیدار یوسف باغ خندان
[B][M1]همه از مقدم او شاد گشتند
[M2]ز بند درد و رنج آزاد گشتند
[B][M1]به گردن غلشان شد طوق اقبال
[M2]به پا زنجیرشان فرخنده خلخال
[B][M1]اگر زندانیی بیمار گشتی
[M2]اسیر محنت و تیمار گشتی
[B][M1]کمر بستی پی بیمارداریش
[M2]خلاصی دادی از تیمارخواریش
[B][M1]وگر جا بر گرفتاری شدی تنگ
[M2]سوی تدبیر کارش کردی آهنگ
[B][M1]گشاده رو شدی او را رضا جوی
[M2]ز تنگی در گشاد آوردیش روی
[B][M1]وگر بر مفلسی عشرت شدی تلخ
[M2]ز ناداری نمودی غره اش سلخ
[B][M1]ز زرداران کلید زر گرفتی
[M2]ز عیشش قفل تنگی بر گرفتی
[B][M1]وگر خوابی بدیدی نیکبختی
[M2]به گرداب خیال افتاده رختی
[B][M1]شنیدی از لبش تعبیر آن خواب
[M2]به خشکی آمدی رختش ز گرداب
[B][M1]دو کس از محرمان شاه آن بوم
[M2]ز خلوتگاه قربش مانده محروم
[B][M1]به زندان همدمش بودند و همراز
[M2]در آن ماتمکده با وی هم آواز
[B][M1]به یک شب هر یکی دیدند خوابی
[M2]کزان در جانشان افتاد تابی
[B][M1]یکی را مژده ده خواب از نجاتش
[M2]یکی را مخبر از قطع حیاتش
[B][M1]ولی تعبیر آن زیشان نهان بود
[M2]وز آن بر جانشان بار گران بود
[B][M1]به یوسف خواب های خود بگفتند
[M2]جواب خواب های خود شنفتند
[B][M1]یکی را گوشمال از دار دادند
[M2]یکی را بر در شه بار دادند
[B][M1]جوانمردی که سوی شاه می رفت
[M2]به مسندگاه عز و جاه می رفت
[B][M1]چو رو سوی شه مسندنشین کرد
[M2]به وی یوسف وصیت اینچنین کرد
[B][M1]که چون در صحبت شه باریابی
[M2]به پیشش فرصت گفتار یابی
[B][M1]مرا در مجلسش یاد آوری زود
[M2]کزان یادآوری وافر بری سود
[B][M1]بگویی هست در زندان غریبی
[M2]ز عدل شاه دوران بی نصیبی
[B][M1]چنینش بی گنه مپسند رنجور
[M2]که هست این از طریق معدلت دور
[B][M1]چو خورد آن بهره مند از دولت و جاه
[M2]می از قرابه قرب شهنشاه
[B][M1]چنان رفت آن وصیت از خیالش
[M2]که بر خاطر نیامد چند سالش
[B][M1]نهال وعده اش مأیوسی آورد
[M2]به زندان بلا محبوسی آورد
[B][M1]بلی آن را که ایزد برگزیند
[M2]به صدر عز معشوقی نشیند
[B][M1]ره اسباب بر رویش ببندد
[M2]رهین این و آنش کم پسندد
[B][M1]نتابد جز سوی خود روی او را
[M2]ز هر کس بگسلاند خوی او را
[B][M1]به دست غیر تاراجش نخواهد
[M2]به غیر خویش محتاجش نخواهد
[B][M1]نخواهد دست او در دامن کس
[M2]اسیر دام خویشش خواهد و بس
[A]
[B][M1]چو باشد خوشه خشک و گاو لاغر
[M2]بود از سال تنگت قصه آور
[B][M1]نخستین سال های هفتگانه
[M2]بود باران و آب و کشت و دانه
[B][M1]همه عالم ز نعمت پر برآید
[M2]وز آن پس هفت سال دیگر آید
[B][M1]که نعمت های پیشین خورده گردد
[M2]ز تنگی جان خلق آزرده گردد
[B][M1]نبارد زآسمان ابر عطایی
[M2]نروید از زمین شاخ گیایی
[B][M1]ز عشرت مالداران ست دارند
[M2]ز تنگی تنگدستان جان سپارند
[B][M1]چنان نان گم شود بر خوان دوران
[M2]که گوید آدمی نان و دهد جان
[B][M1]جوانمرد این سخن بشنید و برگشت
[M2]حریف بزم شاه دادگر گشت
[B][M1]حدیث یوسف و تعبیر او گفت
[M2]دل شاه از دمش چون غنچه بشگفت
[B][M1]بگفتا خیز و یوسف را بیاور
[M2]کزو به گرددم این نکته باور
[B][M1]سخن کز دوست آری شکر است آن
[M2]ولی گر خود بگوید خوشتر است آن
[B][M1]چو از دلبر سخن شاید شنیدن
[M2]چرا از هر دهن باید شنیدن
[B][M1]دگر باره به زندان شد روانه
[M2]ببرد این مژده سوی آن یگانه
[B][M1]که ای سرو ریاض قدس بخرام
[M2]سوی بستانسرای شاه نه گام
[B][M1]خرام آنسو بدین روی دلارا
[M2]بیارا زین گل آن بستانسرا را
[B][M1]بگفتا من چه آیم سوی شاهی
[M2]که چون من بی کسی را بی گناهی
[B][M1]به زندان سالها محبوس کرده ست
[M2]ز آثار کرم مأیوس کرده ست
[B][M1]اگر خواهد ز من بیرون نهم پای
[M2]ازین غمخانه اول گو بفرمای
[B][M1]که آنانی که چون رویم بدیدند
[M2]ز حیرت در رخم کفها بریدند
[B][M1]به یکجا چون ثریا با هم آیند
[M2]نقاب از کار من روشن گشایند
[B][M1]که جرم من چه بود از من چه دیدند
[M2]چرا رختم سوی زندان کشیدند
[B][M1]بود کین سر شود بر شاه روشن
[M2]که پاک است از خیانت دامن من
[B][M1]مرا پیشه گناه اندیشگی نیست
[M2]در اندیشه خیانت پیشگی نیست
[B][M1]در آن خانه خیانت نامد از من
[M2]به جز صدق و امانت نامد از من
[B][M1]مرا به گر زنم نقب خزاین
[M2]که باشم در فراش خانه خاین
[B][M1]جوانمرد این سخن چون گفت با شاه
[M2]زنان مصر را کردند آگاه
[B][M1]که پیش شاه یکسر جمع گشتند
[M2]همه پروانه آن شمع گشتند
[B][M1]چو ره کردند در بزم شه آن جمع
[M2]زبان آتشین بگشاد چون شمع
[B][M1]کزان شمع حریم جان چه دیدید
[M2]که بر وی تیغ بدنامی کشیدید
[B][M1]ز رویش در بهار و باغ بودید
[M2]چرا ره سوی زندانش نمودید
[B][M1]بتی کازار باشد بر تنش گل
[M2]کی از دانا سزد بر گردنش غل
[B][M1]گلی کش نیست تاب باد شبگیر
[M2]به پایش چون نهد جز آب زنجیر
[B][M1]زنان گفتند کای شاه جوان بخت
[M2]به تو فرخنده فر هم تاج و هم تخت
[B][M1]ز یوسف ما به جز پاکی ندیدیم
[M2]به جز عز و شرفناکی ندیدیم
[B][M1]نباشد در صدف گوهر چنان پاک
[M2]که بوده از تهمت آن جان و جهان پاک
[B][M1]زلیخا نیز بود آنجا نشسته
[M2]زبان از کذب و جان از کید رسته
[B][M1]ز دستان های پنهان زیر پرده
[M2]ریاضت های عشقش پاک کرده
[B][M1]فروغ راستیش از جان علم زد
[M2]چو صبح راستین از صدق دم زد
[B][M1]به جرم خویش کرد اقرار مطلق
[M2]برآمد زو صدای حصحص الحق
[B][M1]بگفتا نیست یوسف را گناهی
[M2]منم در عشق او گم کرده راهی
[B][M1]نخست او را به وصل خویش خواندم
[M2]چو کام من نداد از پیش راندم
[B][M1]به زندان از ستم های من افتاد
[M2]در آن غم ها ز غم های من افتاد
[B][M1]غم من چون گذشت از حد و غایت
[M2]به حالش کرد حال من سرایت
[B][M1]جفایی گر رسد او را ز جافی
[M2]کنون واجب بود آن را تلافی
[B][M1]هر احسان کاید از شاه نکوکار
[M2]به صد چندان بود یوسف سزاوار
[B][M1]چو شاه این نکته سنجیده بشنید
[M2]چو گل بشگفت و چون غنچه بخندید
[B][M1]اشارت کرد کز زندانش آرند
[M2]بدان خرم سرابستانش آرند
[B][M1]ز باغ لطف گلبرگیست خندان
[M2]گل خندان به بستان به که زندان
[B][M1]به ملک جان بود شاه نکوبخت
[M2]مقام شه نشاید جز سر تخت
[B][M1]بسا قفلا که ناپیدا کلید است
[M2]برد او راه گشایش ناپدید است
[B][M1]بود چون کار دانا پیچ در پیچ
[M2]به پیشش کوشش فکر و نظر هیچ
[B][M1]ز ناگه دست صنعی در میان نه
[M2]به فتحش هیچ صانع را گمان نه
[B][M1]پدید آید ز غیب آن را گشادی
[M2]ودیعت در گشادش هر مرادی
[B][M1]چو یوسف دل ز حیلت های خود کند
[M2]برید از رشته تدبیر پیوند
[B][M1]به جز ایزد نماند او را پناهی
[M2]که باشد در نوایب تکیه گاهی
[B][M1]ز پندار خودی و بخردی رست
[M2]گرفتش فیض فضل ایزدی دست
[B][M1]شبی سلطان مصر آن شاه بیدار
[M2]به خوابش هفت گاو آمد پدیدار
[B][M1]همه بسیار خوب و سخت فربه
[M2]به خوبی و خوشی از یکدگر به
[B][M1]وز آن پس هفت دیگر در برابر
[M2]پدید آمد سراسر خشک و لاغر
[B][M1]در آن هفت نخستین روی کردند
[M2]به سان سبزه آن را پاک خوردند
[B][M1]بدینسان سبز و خرم هفت خوشه
[M2]که دل زان قوت بردی دیده توشه
[B][M1]برآمد از عقب هفت دگر خشک
[M2]بر آن پیچید و کردش سر به سر خشک
[B][M1]چو سلطان بامداد از خواب برخاست
[M2]ز هر بیدار دل تعبیر آن خواست
[B][M1]همه گفتند کین خوابی محال است
[M2]فراهم کرده وهم و خیال است
[B][M1]به حکم عقل تعبیری ندارد
[M2]به جز اعراض تدبیری ندارد
[B][M1]جوانمردی که از یوسف خبر داشت
[M2]ز روی کار یوسف پرده برداشت
[B][M1]که در زندان همایون فر جوانیست
[M2]که در حل دقایق خرده دانیست
[B][M1]بود بیدار در تعبیر هر خواب
[M2]دلش از غوص این دریا گهریاب
[B][M1]اگر گویی بر او بگشایم این راز
[M2]و زو تعبیر خوابت آورم باز
[B][M1]بگفتا اذن خواهی چیست از من
[M2]چه بهتر کور را از چشم روشن
[B][M1]مرا چشم خرد زان لحظه کور است
[M2]که از دانستن این راز دور است
[B][M1]روان شد جانب زندان جوانمرد
[M2]به یوسف حال خواب شه بیان کرد
[B][M1]بگفتا گاو و خوشه هر دو سالند
[M2]به اوصاف خودش وصاف حالند
[B][M1]چو باشد خوشه سبز و گاو فربه
[M2]بود از خوبی سالت خبره ده
[A]
[B][M1]درین دیر کهن رسمیست دیرین
[M2]که بی تلخی نباشد عیش شیرین
[B][M1]خورد نه ماه طفلی در رحم خون
[M2]که آید با رخی چون ماه بیرون
[B][M1]بسا سختی که بیند لعل در سنگ
[M2]که خورشید درخشانش دهد رنگ
[B][M1]شب یوسف چو بگذشت از درازی
[M2]طلوع صبح کردش کارسازی
[B][M1]چو شد کوه گران بر جانش اندوه
[M2]برآمد آفتابش از پس کوه
[B][M1]پی تعظیم و اکرام وی از شاه
[M2]خطاب آمد به نزدیکان درگاه
[B][M1]کز ایوان شه خورشید اورنگ
[M2]به میدانی ز هر جانب دو فرسنگ
[B][M1]دو رویه تا به زندان ایستادند
[M2]تجمل های خود را عرضه دادند
[B][M1]چه از زرین کمر سرکش غلامان
[M2]همه در خلعت زرکش خرامان
[B][M1]چه از چابکسواران سپاهی
[M2]به تازی مرکبان با هم مباهی
[B][M1]چه از خورشید پیکر خوش نوایان
[M2]به عبرانی و سریانی سرایان
[B][M1]سران مصر بیرون از شماره
[M2]نثار آور دوان از هر کناره
[B][M1]تهیدستان به امید نثاری
[M2]گشاده هر طرف جیب و کناری
[B][M1]چو یوسف شد سوی خسرو روانه
[M2]به خلعت های خاص خسروانه
[B][M1]فراز مرکبی از پای تا فرق
[M2]چو کوهی گشته در زر و گهر غرق
[B][M1]به هر جا طبله های مشک و عنبر
[M2]ز هر سو بدره های زر و گوهر
[B][M1]به راه مرکب او می فشاندند
[M2]گدا را از گدایی می رهاندند
[B][M1]چو آمد بارگاه شه پدیدار
[M2]فرود آمد ز رخش تیز رفتار
[B][M1]خز و اطلس به پا انداختندش
[M2]به پای انداز فرق افراختندش
[B][M1]به بالای خز و اکسون همی رفت
[M2]بر اطلس چون مه گردون همی رفت
[B][M1]ز قرب مقدمش چون شه خبر یافت
[M2]به استقبال او چون بخت بشتافت
[B][M1]کشیدش در کنار خویشتن تنگ
[M2]چو سرو گلرخ و شمشاد گلرنگ
[B][M1]به پهلوی خودش بر تخت بنشاند
[M2]به پرسش های خوش با وی سخن راند
[B][M1]نخست از خواب خود پرسید و تعبیر
[M2]درآمد لعل نوشینش به تقریر
[B][M1]وز آن پس کردش از هر جا سؤالی
[M2]بپرسیدش ز هر کاری و حالی
[B][M1]جواب دلکش و مطبوع گفتش
[M2]چنان کامد ازان گفتن شگفتش
[B][M1]در آخر گفت این خوابی که دیدم
[M2]ز تو تعبیر آن روشن شنیدم
[B][M1]چه سان تدبیر آن کردم توانم
[M2]غم خلق جهان خوردن توانم
[B][M1]بگفتا باید ایام فراخی
[M2]که ابرو نم نیفتد در تراخی
[B][M1]منادی کردن اندر هر دیاری
[M2]که نبود خلق را جز کشت کاری
[B][M1]به ناخن سنگ خارا را تراشند
[M2]ز چهره خوی فشانان دانه پاشند
[B][M1]چو از دانه شود آگنده خوشه
[M2]نهندش همچنان از بهر توشه
[B][M1]سنان ها خوشه را زان رسته از تن
[M2]که باشد بر رخ خصمان سنان زن
[B][M1]چو گردد خوشه در خانه درنگی
[M2]بیاید روزگار قحط و تنگی
[B][M1]برد هر کس برای عیش تیره
[M2]به قدر حاجت خود زان ذخیره
[B][M1]ولی هر کار را باید کفیلی
[M2]که از دانش بود با وی دلیلی
[B][M1]به دانش غایت آن کار داند
[M2]چو داند کار را کردن تواند
[B][M1]ز هر چیزی که در عالم توان یافت
[M2]چو من دانا کفیلی کم توان یافت
[B][M1]به من تفویض کن تدبیر این کار
[M2]که ناید دیگری چون من پدیدار
[B][M1]چو شاه از وی بدید این کار سازی
[M2]به ملک مصر دادش سرفرازی
[B][M1]سپه را بنده فرمان او کرد
[M2]زمین را عرصه میدان او کرد
[B][M1]به جای خود به تخت زر نشاندش
[M2]به صد عزت عزیز مصر خواندش
[B][M1]چو پا بالای تخت زر نهادی
[M2]جهانی زیر تختش سر نهادی
[B][M1]چو رفتی بر سر میدان ز ایوان
[M2]رسیدی بانگ چاووشان به کیوان
[B][M1]به هر جانب که طوف اندیش بودی
[M2]جنیبت کش هزاران بیش بودی
[B][M1]به هر کشور که بگذشتی سواره
[M2]برون بودی سپاهش از شماره
[B][M1]چو یوسف را خدا داد این بلندی
[M2]به قدر این بلندی ارجمندی
[B][M1]عزیز مصر را دولت زبون گشت
[M2]لوای حشمت او سرنگون گشت
[B][M1]دلش طاقت نیاورد این خلل را
[M2]به زودی شد هدف تیر اجل را
[B][M1]زلیخا روی در دیوار غم کرد
[M2]ز بار هجر یوسف پشت خم کرد
[B][M1]نه از جاه عزیزش خانه آباد
[M2]نه از اندوه یوسف خاطر آزاد
[B][M1]فلک کو دیر مهر و زود کین است
[M2]درین حرمانسرا کار وی این است
[B][M1]یکی را برکشد چون خور بر افلاک
[M2]یکی را افکند چون سایه بر خاک
[B][M1]خوش آن دانا به هر کاری و باری
[M2]که از کارش نگیرد اعتباری
[B][M1]نه از اقبال او گردن فرازد
[M2]نه از ادبار او جانش گدازد
[A]
[B][M1]دلی کز دلبری ناشاد باشد
[M2]ز هر شادی و غم آزاد باشد
[B][M1]غم دیگر نگیرد دامن او
[M2]نگردد شادیی پیرامن او
[B][M1]اگر گردد جهان دریای اندوه
[M2]برآرد موجهای غصه چون کوه
[B][M1]ازان نم دامن او تر نگردد
[M2]ز اندوهی که دارد برنگردد
[B][M1]وگر جشن طرب سازد زمانه
[M2]دهد رو عیش های جاودانه
[B][M1]فرو پیچد ازان جشن طرب روی
[M2]نخواهد کم غم خود یک سر موی
[B][M1]زلیخا بود مرغ محنت آهنگ
[M2]جهان چون خانه مرغان بر او تنگ
[B][M1]در آن روزی که دولت یار بودش
[M2]حریم خانه چون گلزار بودش
[B][M1]عزیزش بود بر سر سایه گستر
[M2]نهالی بود رعنا سایه پرور
[B][M1]همه اسباب عشرت جمع می داشت
[M2]رخی افروخته چون شمع می داشت
[B][M1]غم یوسف ز جان او نمی رفت
[M2]حدیثش از زبان او نمی رفت
[B][M1]در این وقتی که رفت از سر عزیزش
[M2]نماند اسباب دولت هیچ چیزش
[B][M1]خیال روی یوسف یار او بود
[M2]انیس خاطر افگار او بود
[B][M1]به یادش روی در ویرانه ای کردی
[M2]وطن در کنج محنتخانه ای کرد
[B][M1]نه می خورد از فراق او نه می خفت
[M2]ز دیده خون همی بارید و می گفت
[B][M1]خوش آن کز بخت برخوردار بودم
[M2]درون یک سرا با یار بودم
[B][M1]دلی بی بار از حرمان دیدار
[M2]جمالش دیدمی هر روز صد بار
[B][M1]ازان دولت چو بختم ساخت محروم
[M2]به زندان کردمش مظلوم و مرحوم
[B][M1]به شب پنهان به زندان بردمی راه
[M2]تماشا کردمی آن روی چون ماه
[B][M1]به روزم زنگ غم از دل زدودی
[M2]در و دیوار آن منزل که بودی
[B][M1]منم امروز ازینها دور مانده
[M2]به دل رنجه به تن رنجور مانده
[B][M1]ندارم زو به جز در دل خیالی
[M2]وز آن خالی نیم در هیچ حالی
[B][M1]خیالش گر رود چون زنده مانم
[M2]که در قالب خیال اوست جانم
[B][M1]همی گفت این حدیث و آه می زد
[M2]ز آه آتش به مهر و ماه می زد
[B][M1]چو مد آه دایم دود آهش
[M2]به فرق سر شدی چتر سیاهش
[B][M1]ز خورشید حوادث هیچگاهی
[M2]نبودی غیر ازان چترش پناهی
[B][M1]نبود آن چتر کش بالای سر بود
[M2]فلک را از خدنگ او سپر بود
[B][M1]خدنگش را گر آن مانع نگشتی
[M2]ز صندوق فلک پران گذشتی
[B][M1]ز مژگان دمبدم خوناب می ریخت
[M2]مگر خوناب خون ناب می ریخت
[B][M1]چو بود از تاب دل سوزان تب او
[M2]مژه می ریخت آبی بر لب او
[B][M1]نمی شست از رخ آن خونابه گویی
[M2]ازان خونابه بودش سرخرویی
[B][M1]چو زان خونابه رخ را غازه کردی
[M2]به دل عقد محبت تازه کردی
[B][M1]به روی کار ناوردی دم نقد
[M2]به جز خون جگر کابین آن عقد
[B][M1]گهی کندی به ناخن روی گلگون
[M2]چو چشم خود گشادی چشم ها خون
[B][M1]ز سرخی هر یکی بودی دواتی
[M2]نوشتی از غمش خط نجاتی
[B][M1]گهی سینه گهی دل می خراشید
[M2]ز جان جز نقش جانان می تراشید
[B][M1]همی زد بر سر زانو کف دست
[M2]سمن را رنگ نیلوفر همی بست
[B][M1]به مهر دوست یعنی در خورم من
[M2]گر او خورشید شد نیلوفرم من
[B][M1]چو باشد آفتاب خاوری یار
[M2]مرا نبود به از نیلوفری کار
[B][M1]به دل همچون صنوبر کوفتی مشت
[M2]به سان نیشکر خاییدی انگشت
[B][M1]کفش کز هر نگاری داشتی عار
[M2]نگارین گشتی از انگشت افگار
[B][M1]ز انگشتان خونین خامه کردی
[M2]ز کافوری کف خود نامه کردی
[B][M1]درون نامه حرف غم نوشتی
[M2]برون زین حرف چیزی کم نوشتی
[B][M1]ولی زان نامه هرگز داستانش
[M2]نخواندی دلبر ننوشته خوانش
[B][M1]فراوان سال ها کار وی این بود
[M2]ز هجران رنج و تیمار وی این بود
[B][M1]جوانی تیره گشت از چرخ پیرش
[M2]به رنگ شیر شد موی چو قیرش
[B][M1]برآمد صبح و شب هنگامه برچید
[M2]به مشکستان او کافور بارید
[B][M1]گریزان گشت زاغ از تیر تقدیر
[M2]به جای زاغ شد بوم آشیان گیر
[B][M1]نباشد یاد پیری را درین باغ
[M2]کزینسان بوم گیرد خانه زاغ
[B][M1]سیاهی را سرشک از نرگسش شست
[M2]ز نرگسزار چشمش یاسمین رست
[B][M1]به شادی زیر این طاق کج آیین
[M2]سیه پوشیدیش چشم جهان بین
[B][M1]چو ماتمدار گشت از ناامیدی
[M2]چرا رفت از سیاهی در سفیدی
[B][M1]ز هندستان مگر بودش نمونه
[M2]که باشد کار هندو باژگونه
[B][M1]به روی تازه چون گل چینش افتاد
[M2]شکن در صفحه نسرینش افتاد
[B][M1]ز ناز آن چین که افکندی در ابرو
[M2]فتادش چون سپر بی ناز در رو
[B][M1]ندارد کس درین بحر کهن یاد
[M2]که گیرد آب چین بی جنبش باد
[B][M1]ولی گر باد بودی ور نبودی
[M2]رخ چون آب او پر چین نمودی
[B][M1]سهی سروش ز بار عشق خم شد
[M2]سرش چون حلقه همراز قدم شد
[B][M1]نه سر نی پای بود از بخت واژون
[M2]ز بزم وصل همچون حلقه بیرون
[B][M1]درین غمدیده خاک از خون مردم
[M2]چو شد سرمایه بیناییش گم
[B][M1]به پشت خم ازان بودی سرش پیش
[M2]که جستی گم شده سرمایه خویش
[B][M1]به سر بردی در آن ویران مه و سال
[M2]سرش ز افسر تهی پایش ز خلخال
[B][M1]تهی از حله های اطلسش دوش
[M2]سبک از دانه های گوهرش گوش
[B][M1]معطل گردن از طوق مرصع
[M2]معرا عارض از زربفت برقع
[B][M1]به زیر پهلو از خاکش نهالین
[M2]عذار نازکش را خشت بالین
[B][M1]به مهر یوسفش از خاک بستر
[M2]به از مهد حریر حور گستر
[B][M1]به یاد او به زیر روی خشتش
[M2]مربع بالشی بود از بهشتش
[B][M1]درین محنت کزان یک شمه گفتم
[M2]به شرحش گوهر صد نکته سفتم
[B][M1]نرفتی غیر یوسف بر زبانش
[M2]نبودی غیر او آرام جانش
[B][M1]در آن وقتی که گنج سیم و زر داشت
[M2]هزاران حقه پر در و گهر داشت
[B][M1]ز هر کس قصه یوسف شنیدی
[M2]به پایش گنج سیم و زر کشیدی
[B][M1]دهانش را چو درجی از گهر پر
[M2]لبالب ساختی از گوهر و در
[B][M1]بدین بخشش که بودش کار پیوست
[M2]شد از سیم و زر و گوهر تهیدست
[B][M1]به پشمین جامه مسکین گشت خرسند
[M2]بر آن از لیف خرما شد کمربند
[B][M1]خبرگویان ز یوسف لب ببستند
[M2]پس زانوی خاموشی نشستند
[B][M1]گذشت آن کز لب هر صاحب هوش
[M2]ز یوسف یافتی قوت از ره گوش
[B][M1]بر آن شد تا ز بی قوتی رهد باز
[M2]کند بر راه یوسف خانه ای ساز
[B][M1]که چون افتد گذرگاهی به راهش
[M2]پذیرد قوت از آواز سپاهش
[B][M1]زهی بیچاره آن از پا فتاده
[M2]زمام اختیار از دست داده
[B][M1]ز وصل خوان جانان بازمانده
[M2]نوای عیش او ناساز مانده
[B][M1]نباشد قوتی از بوی یارش
[M2]نیابد قوت از پیک دیارش
[B][M1]گهی با باد از وی راز گوید
[M2]گه از مرغی نشانش باز جوید
[B][M1]چو بیند رهروی بر رهگذاری
[M2]به رویش از ره غربت غباری
[B][M1]ببوسد پای او کز شهریار است
[M2]بشوید گرد او گر زان دیار است
[B][M1]وگر سلطانش از راهی سواره
[M2]برآید نبودش تاب نظاره
[B][M1]شود خرم به خاک و گرد راهش
[M2]نشیند خوش به آواز سپاهش
[A]
[B][M1]زلیخا را ز تنهایی چو جان کاست
[M2]به راه یوسف از نی خانه ای خواست
[B][M1]بدو کردند نی بستی حواله
[M2]چو موسیقار پر فریاد و ناله
[B][M1]چو کردی از جدایی ناله آغاز
[M2]جدا برخاستی از هر نی آواز
[B][M1]چو از هجر آتش اندر وی گرفتی
[M2]ز آهش شعله در هر نی گرفتی
[B][M1]در آن نی بست بود افتاده خسته
[M2]چو صیدی تیرها گردش نشسته
[B][M1]ولی از ذوق عشقش چون اثر بود
[M2]بر او هر تیرگویی نیشکر بود
[B][M1]بر آخر داشت یوسف دیوزادی
[M2]سپهر اندازه ای گردون نهادی
[B][M1]تکاور ابلقی چون چرخ فیروز
[M2]ز شب بسته هزاران وصله بر روز
[B][M1]ز نور و ظلمت اندر وی نشانه
[M2]برابر چون شب و روز زمانه
[B][M1]گره بر خوشه چرخ از دم او
[M2]شکن در کاسه بدر از سم او
[B][M1]به هر سمش هلالی بسته از زر
[M2]ز سیم اختر رخشان مسمر
[B][M1]به زخم سم چو سنگ خاره خستی
[M2]ز هر ماه نوش سیاره جستی
[B][M1]اگر نعلش پریدی در تک و دو
[M2]به چرخ اندر نشستی چون مه نو
[B][M1]گذشتی در شکارستان نخجیر
[M2]پران از پهلوی نخجیر چون تیر
[B][M1]گرش میدان شدی از غرب تا شرق
[M2]به یک جستن پریدی گرم چون برق
[B][M1]اگر گردش نه پا زو پس کشیدی
[M2]به گردش باد صرصر کی رسیدی
[B][M1]به راه ار چه شدی پر قطره از خوی
[M2]ندیدی هیچ کس یک قطره از وی
[B][M1]به خوش رفتن در آن خوی بودیش میل
[M2]چو آن گرد آمده از قطره ها سیل
[B][M1]چو گنجی بود از گوهر روانه
[M2]بری ز آسیب مار تازیانه
[B][M1]بر آخر گر شدی رام و فروتن
[M2]گرفتی خدمتش گردون به گردن
[B][M1]بدادیش ار درآوردی به آن سر
[M2]به سطل ماه آب از چشمه خور
[B][M1]مهیا ساختی در هر شبانگاه
[M2]جوش از سنبله وز کهکشان کاه
[B][M1]ز شعر چشمه دار شب مه و سال
[M2]پی جو کردیش آماده غربال
[B][M1]ز سدره سبحه خوان مرغان گزیدی
[M2]که تا سنگ از جوش چون دانه چیدی
[B][M1]دو پیکر بود از زینش مثالی
[M2]رکاب از هر طرف تابان هلالی
[B][M1]چو یوسف در هلالش پای کردی
[M2]چو ماه اندر دو پیکر جای کردی
[B][M1]کشیدی زیر ران او صهیلی
[M2]که رفتی هر طرف اضعاف میلی
[B][M1]به هر جا هر که بشنیدی صهیلش
[M2]نبودی حاجت کوس رحیلش
[B][M1]شتابان سوی آن شاه آمدندی
[M2]چو سیاره پی ماه آمدندی
[B][M1]زلیخا نیز چون آن را شنیدی
[M2]ازان نی بست خود بیرون خزیدی
[B][M1]به حسرت بر سر راهش نشستی
[M2]خروشان بر گذرگاهش نشستی
[B][M1]چو بی یوسف رسیدی خیلی از راه
[M2]به طنزش کودکان کردندی آگاه
[B][M1]که اینک در رسید از راه یوسف
[M2]به رویی رشک مهر و ماه یوسف
[B][M1]زلیخا گفتی از یوسف در اینان
[M2]نمی یابم نشان ای نازنینان
[B][M1]به دل زین طنز مپسندید داغم
[M2]که ناید بوی یوسف در دماغم
[B][M1]به هر منزل که آن دلدار گردد
[M2]جهان پر نافه تاتار گردد
[B][M1]به هر محمل که آن جانان نشیند
[M2]شمیمش در مشام جان نشیند
[B][M1]چو یوسف در رسیدی با گروهی
[M2]کز ایشان در دل افتادی شکوهی
[B][M1]بگفتندی که از یوسف خبر نیست
[M2]درین قوم از قدوم او اثر نیست
[B][M1]بگفتی در فریب من مکوشید
[M2]قدوم دوست را از من مپوشید
[B][M1]بتی کش شاه ملک جان توان داشت
[M2]قدومش را کجا پنهان توان داشت
[B][M1]نسیمش باغ جان را تازه سازد
[M2]نه تنها جان جهان را تازه سازد
[B][M1]چو جان را تازگی همراه گردد
[M2]ازان جان تازه کن آگاه گردد
[B][M1]چو کردی گوش آن حیران مهجور
[M2]ز چاووشان صدای دور شو دور
[B][M1]زدی افغان که من عمریست دورم
[M2]به صد محنت درین دوری صبورم
[B][M1]نباشد بیش ازینم تاب دوری
[M2]نجویم دوری الا از صبوری
[B][M1]ز جانان تا به کی مهجور باشم
[M2]همان بهتر که از خود دور باشم
[B][M1]بگفتی این و بیهوش اوفتادی
[M2]ز خود کرده فراموش اوفتادی
[B][M1]ز جام بیخودی از دست رفتی
[M2]چنان بیخود به آن نی بست رفتی
[B][M1]در آن نیها چو دم از جان ناشاد
[M2]دمیدی خاستی افغان و فریاد
[B][M1]بدین دستور بودی روزگاری
[M2]نبودی غیر ازینش کار و باری
[A]
[B][M1]نداند عاشق بیدل قناعت
[M2]فزاید حرص وی ساعت به ساعت
[B][M1]دو دم نبود به یک مطلوبش آرام
[M2]به هر دم در طلب برتر نهد گام
[B][M1]چو یابد بوی گل خواهد که بیند
[M2]چو بیند روی گل خواهد که چیند
[B][M1]زلیخا کرد بعد از ره نشینی
[M2]هوای دولت دیدار بینی
[B][M1]شبی سر پیش آن بت بر زمین سود
[M2]که عمری در پرستش کارش این بود
[B][M1]بگفت ای قبله جانم جمالت
[M2]سر من در عبادت پایمالت
[B][M1]تو را عمریست کز جان می پرستم
[M2]برون شد گوهر دانش ز دستم
[B][M1]به چشم خود ببین رسواییم را
[M2]به چشمم باز ده بیناییم را
[B][M1]ز یوسف چند باشم مانده مهجور
[M2]بده چشمی که رویش بینم از دور
[B][M1]مرا در هیچ وقتی و مقامی
[M2]به جز دیدار یوسف نیست کامی
[B][M1]بده کام مرا گر می توانی
[M2]چو دادی کام من دیگر تو دانی
[B][M1]در این جان سختیم مپسند چندین
[M2]بدین بدبختیم مپسند چندین
[B][M1]چه عمر است این که نابودن ازین به
[M2]ره نابود پیمودن ازین به
[B][M1]همی گفت این و بر سر خاک می کرد
[M2]ز گریه خاک را نمناک می کرد
[B][M1]چو شاه خور به تخت خاور آمد
[M2]صهیل ابلق یوسف برآمد
[B][M1]برون آمد زلیخا چون گدایی
[M2]گرفت از راه یوسف تنگنایی
[B][M1]به رسم دادخواهان داد برداشت
[M2]ز دل ناله ز جان فریاد برداشت
[B][M1]ز بس بر آسمان می شد ز هر سوی
[M2]نفیری چاوشان «طرقوا» گوی
[B][M1]ز بس بر گوشها می زد ز هر جای
[M2]صهیل مرکبان راه پیمای
[B][M1]کس از غوغا به حال او نیفتاد
[M2]به حالی شد که او را کس مبیناد
[B][M1]ز نومیدی دلی صد پاره گشته
[M2]ز کوی خرمی آواره گشته
[B][M1]ز درد دل فغان می کرد و می رفت
[M2]ز آه آتشفشان می کرد و می رفت
[B][M1]به محنتخانه خود چون پی آورد
[M2]دو صد شعله به یک مشت نی آورد
[B][M1]به پیش آورد آن سنگین صنم را
[M2]زبان بگشاد تسکین الم را
[B][M1]که ای سنگ سبوی عز و جاهم
[M2]به هر راهی که باشم سنگ راهم
[B][M1]شد از تو راه بختم تنگ بر دل
[M2]سزد گر از تو کوبم سنگ بر دل
[B][M1]به پیش روی تو چون سجده بردم
[M2]به سر راه وبال خود سپردم
[B][M1]به گریه از تو هر کامی که جستم
[M2]ز کام هر دو عالم دست شستم
[B][M1]تو سنگی خواهم از ننگ تو رستن
[M2]به سنگی گوهر قدرت شکستن
[B][M1]بگفت این پس به زخم سنگ خاره
[M2]خلیل آسا شکستن پاره پاره
[B][M1]چو بشکستش به چالاکی و چستی
[M2]به کارش زان شکست آمد درستی
[B][M1]ز شغل بت شکستن چون بپرداخت
[M2]به آب چشم و خون دل وضو ساخت
[B][M1]تضرع کرد و رو بر خاک مالید
[M2]به درگاه خدای پاک نالید
[B][M1]که ای عشق تو را از زیر دستان
[M2]بتان و بتگران و بت پرستان
[B][M1]اگر نه عکس تو بر بت فتادی
[M2]به پیش بت کسی کی سر نهادی
[B][M1]دل بتگر به مهر خود خراشی
[M2]وز آتش افکنی بر بت تراشی
[B][M1]کسی در پیش بت افتاده پست است
[M2]که گوید بت پرست ایزد پرست است
[B][M1]اگر رو در بت آوردم خدایا
[M2]بر آن بر خود جفا کردم خدایا
[B][M1]به لطف خود جفای من بیامرز
[M2]خطا کردم خطای من بیامرز
[B][M1]ز بس راه خطا پیمایی از من
[M2]ستاندی گوهر بینایی از من
[B][M1]چو آن گرد خطا از من فشاندی
[M2]به من ده باز آنچ از من ستاندی
[B][M1]بود دل فارغ از داغ تأسف
[M2]بچینم لاله ای از باغ یوسف
[B][M1]چو برگشت از ره آن بر مصریان شاه
[M2]گرفت افغان کنان بازش سر راه
[B][M1]که پاکا آن که شه را ساخت بنده
[M2]ز ذل و عجز کردش سرفکنده
[B][M1]به فرق بنده مسکین محتاج
[M2]نهاد از عز و جاه خسروی تاج
[B][M1]چو جا کرد این سخن در گوش یوسف
[M2]برفت از هیبت آن هوش یوسف
[B][M1]به حاجب گفت این تسبیح خوان را
[M2]که برد از جان من تاب و توان را
[B][M1]به خلوتخانه خاص من آور
[M2]به جولانگاه اخلاص من آور
[B][M1]که تا یک شمه از حالش بپرسم
[M2]وز این ادبار و اقبالش بپرسم
[B][M1]کزان تسبیح چون شور و شغب کرد
[M2]عجب ماندم که تأثیری عجب کرد
[B][M1]گرش دردی نه دامنگیر باشد
[M2]کلامش را کی این تأثیر باشد
[B][M1]دو صد جان خاک دریابنده شاهی
[M2]که دریابد به آهی یا نگاهی
[B][M1]فروغ صدق صادق دادخواهان
[M2]مزور قصه گم کرده راهان
[B][M1]شود مر صبح صادق را تباشیر
[M2]مزوررا دهد پاداش تزویر
[B][M1]نه چون شاهان دور این زمانه
[M2]که می جویند بهر زر بهانه
[B][M1]ز هر ظالم که یک دینار رنگ است
[M2]وگر زو دست صد کس زیر سنگ است
[B][M1]ز دینار زرش صد سرخروییست
[M2]تظلم کردن از وی هرزه گوییست
[A]
[B][M1]ازان خوشتر چه باشد پیش عاشق
[M2]که گردد یار نیک اندیش عاشق
[B][M1]به خلوتگاه رازش بار یابد
[M2]ز بارش سینه بی آزار یابد
[B][M1]به پیش او نشیند راز گوید
[M2]حکایت های دیرین باز گوید
[B][M1]ز غوغای سپه چون رست یوسف
[M2]به خلوتگاه خود بنشست یوسف
[B][M1]درآمد حاجب از در کای یگانه
[M2]به خوی نیک در عالم فسانه
[B][M1]ستاده بر در اینک آن زن پیر
[M2]که در ره مرکبت را شد عنانگیر
[B][M1]مرا گفتی که با وی باش همراه
[M2]به همراهی رسانش تا به درگاه
[B][M1]بگفتا حاجت او را روا کن
[M2]اگر دردیش هست آن را دوا کن
[B][M1]بگفت او نیست زانسان کوته اندیش
[M2]که با من بازگوید حاجت خویش
[B][M1]بگفتا رخصتش ده تا درآید
[M2]حجاب از حال خود هم خود گشاید
[B][M1]چو رخصت یافت همچون ذره رقاص
[M2]درآمد شادمان در خلوت خاص
[B][M1]چو گل خندان شد و چون غنچه بشگفت
[M2]دهان پر خنده بر یوسف دعا گفت
[B][M1]ز بس خندیدنش یوسف عجب کرد
[M2]ز وی نام و نشان وی طلب کرد
[B][M1]بگفت آنم که چون روی تو دیدم
[M2]تو را از جمله عالم برگزیدم
[B][M1]فشاندم گنج گوهر در بهایت
[M2]دل و جان وقف کردم بر هوایت
[B][M1]جوانی در غمت بر باد دادم
[M2]بدین پیری که می بینی فتادم
[B][M1]گرفتی شاهد ملک اندر آغوش
[M2]مرا یکبارگی کردی فراموش
[B][M1]چو یوسف زین سخن دانست کو کیست
[M2]ترحم کرد و بر وی زار بگریست
[B][M1]بگفتا ای زلیخا این چه حال است
[M2]چرا حالت بدینسان در وبال است
[B][M1]چو یوسف گفت با وی ای زلیخا
[M2]فتاد از پا زلیخا بی زلیخا
[B][M1]شراب بیخودی زد از دلش جوش
[M2]برفت از لذت آوازش از هوش
[B][M1]چو باز از بی خودی آمد به خود باز
[M2]حکایت کرد با وی یوسف آغاز
[B][M1]بگفتا کو جوانی و جمالت
[M2]بگفت از دست شد دور از وصالت
[B][M1]بگفتا خم چرا شد سرو نازت
[M2]بگفت از بار هجر جانگدازت
[B][M1]بگفتا چشم تو بی نور چون است
[M2]بگفت از بس که بی تو غرق خون است
[B][M1]بگفتا کو زر و سیمی که بودت
[M2]به فرق آن تاج و دیهیمی که بودت
[B][M1]بگفت از حسن تو هر کس سخن راند
[M2]ز وصفت بر سر من گوهر افشاند
[B][M1]سر و زر را نثار پاش کردم
[M2]به گوهر پاشیش پاداش کردم
[B][M1]نهادم تاج حشمت بر سر او
[M2]گرفتم افسر از خاک در او
[B][M1]نماند از سیم و زر چیزی به دستم
[M2]کنون دل گنج عشق اینم که هستم
[B][M1]بگفتا حاجت تو چیست امروز
[M2]ضمان حاجت تو کیست امروز
[B][M1]بگفت از حاجتم آزرده جانی
[M2]نخواهم جز تو حاجت را ضمانی
[B][M1]اگر ضامن شوی آن را به سوگند
[M2]به شرح آن گشایم از زبان بند
[B][M1]وگر نی لب ز شرح آن ببندم
[M2]غم و درد دگر بر خود پسندم
[B][M1]قسم گفتا به آن کان فتوت
[M2]به آن معمار ارکان نبوت
[B][M1]کز آتش لاله و ریحان دمیدش
[M2]لباس خلت از یزدان رسیدش
[B][M1]که هر حاجت که امروز از تو دانم
[M2]روا سازم به زودی گر توانم
[B][M1]بگفت اول جمال است و جوانی
[M2]بدان گونه که تو دیدی و دانی
[B][M1]دگر چشمی که دیدار تو بینم
[M2]گلی از باغ رخسار تو چینم
[B][M1]بجنبانید لب یوسف دعا را
[M2]روان کرد از دو لب آب بقا را
[B][M1]جمال مرده اش را زندگی داد
[M2]رخش را طلعت فرخندگی داد
[B][M1]به جوی رفته باز آورد آبش
[M2]وز آن شد تازه گلزار شبابش
[B][M1]ز کافورش برآمد مشک تاتار
[M2]ز صبحش آشکارا شد شب تار
[B][M1]سپیدی شد ز مشکین طره اش دور
[M2]درآمد در سواد نرگسش نور
[B][M1]خم از سرو گل اندامش برون رفت
[M2]شکنج از نقره خامش برون رفت
[B][M1]جوانی پیریش را گشت حاله
[M2]پس از چل سالگی شد هژده ساله
[B][M1]جمالش را سر و کاری دگر شد
[M2]ز عهد بیشتر هم پیشتر شد
[B][M1]دگر ره یوسفش گفت ای نکوخوی
[M2]مراد دیگرت گر هست برگوی
[B][M1]مرادی نیست گفتا غیر ازینم
[M2]که در خلوتگه وصلت نشینم
[B][M1]به روز اندر تماشای تو باشم
[M2]به شب رو بر کف پای تو باشم
[B][M1]فتم در سایه سرو بلندت
[M2]شکر چینم ز لعل نوشخندت
[B][M1]نهم مرهم دل افگار خود را
[M2]به کام خویش بینم کار خود را
[B][M1]به کشت خود که پژمرده ست و درهم
[M2]دهم از چشمه سار صحبتت نم
[B][M1]چو یوسف این تمنا کرد ازو گوش
[M2]زمانی سر به پیش افکند خاموش
[B][M1]نظر بر غیب بودش انتظاری
[M2]جواب او نه نی گفت و نه آری
[B][M1]میان خواست حیران بود و ناخواست
[M2]که آواز پر جبریل برخاست
[B][M1]پیام آورد کای شاه شرفناک
[M2]سلامت می رساند ایزد پاک
[B][M1]که ما عجز زلیخا را چو دیدیم
[M2]به تو عرض نیازش را شنیدیم
[B][M1]ز موج انگیزی آن عجز و کوشش
[M2]درآمد بحر بخشایش به جوشش
[B][M1]دلش از تیغ نومیدی نخستیم
[M2]به تو بالای عرشش عقد بستیم
[B][M1]تو هم عقدیش کن جاوید پیوند
[M2]که بگشاید به آن از کار او بند
[B][M1]ز عین عاطفت یابی نظرها
[M2]شود زاینده زان عقدت گهرها
[A]
[B][M1]چو فرمان یافت یوسف از خداوند
[M2]که بندد با زلیخا عقد پیوند
[B][M1]اساس انداخت جشنی خسروانه
[M2]نهاد اسباب جشن اندر میانه
[B][M1]شه مصر و سران ملک را خواند
[M2]به تخت عز و صدر جاه بنشاند
[B][M1]به قانون خلیل و دین یعقوب
[M2]بر آیین جمیل و صورت خوب
[B][M1]زلیخا را به عقد خود درآورد
[M2]به عقد خویش یکتا گوهر آورد
[B][M1]نثار افشان بر او مه تا به ماهی
[M2]مبارکباد گو شاه و سپاهی
[B][M1]به رسم معذرت یوسف به پا خاست
[M2]به مجلس حاضران را عذرها خواست
[B][M1]زلیخا را به پرسش ساخت دلشاد
[M2]به خلوتخانه خاصش فرستاد
[B][M1]پرستاران همه پیشش دویدند
[M2]سر و افسر همه پیشش کشیدند
[B][M1]خروشان از جمال دلفریبش
[M2]به زرکش جامه ها دادند زیبش
[B][M1]چو های و هوی مردم یافت آرام
[M2]به منزلگاه خود زد هر کسی گام
[B][M1]عروس مه نقاب عنبرین بست
[M2]زرافشان پرده بر روی زمین بست
[B][M1]به فیروزی بر این فیروزه طارم
[M2]چراغ افروز شد گیتی ز انجم
[B][M1]فلک عقد ثریا از بر آویخت
[M2]شفق یاقوت تر با گوهر آمیخت
[B][M1]جهان را شعر شب شد پرده راز
[M2]در آن پرده جهانی راز پرداز
[B][M1]به خلوت محرمان با هم نشستند
[M2]به روی غیر مشکین پرده بستند
[B][M1]زلیخا منتظر در پرده خاص
[M2]دل او از طپش در پرده رقاص
[B][M1]که این تشنه که بر لب دیده آب است
[M2]به بیداریست یارب یا به خواب است
[B][M1]شود زین تشنگی سیراب یا نی
[M2]نشیند از دلش این تاب یا نی
[B][M1]گهی پر آب چشمش ز اشک شادی
[M2]گهی پر خون ز بیم نامرادی
[B][M1]گهی گفتی که من باور ندارم
[M2]که گردد خوش بدینسان روزگارم
[B][M1]گهی گفتی که لطف دوست عام است
[M2]ز لطف دوست نومیدی حرام است
[B][M1]ازین اندیشه خاطر در کشاکش
[M2]گهی خوش بودی آنجا گاه ناخوش
[B][M1]ز ناگه دید کز در پرده برخاست
[M2]مهی بی پرده منزل را بیاراست
[B][M1]زلیخا را نظر چون بر وی افتاد
[M2]تماشای ویش پی در پی افتاد
[B][M1]برون برد از خودش اشراق آن نور
[M2]ز نور خور ظلام سایه شد دور
[B][M1]چو یوسف آن محبت کیشیش دید
[M2]ز دیدار خود آن بی خویشیش دید
[B][M1]ز رحمت جای بر تخت زرش کرد
[M2]کنار خویش بالین سرش کرد
[B][M1]به بوی خود به هوش آورد بازش
[M2]به بیداری کشید از خواب نازش
[B][M1]به آن رویی کزو می بست دیده
[M2]وزو می بود عمری دل رمیده
[B][M1]چو چشم انداخت رویی دید زیبا
[M2]به سان نقش چین بر روی دیبا
[B][M1]چو روی حور عین مطبوع و مقبول
[M2]ز حسن آراییش مشاطه معزول
[B][M1]نظر چون یافت بر دیدن قرارش
[M2]عنان کش شد سوی بوس و کنارش
[B][M1]به لب بوسید شیرین شکرش را
[M2]به دندان کند عناب ترش را
[B][M1]چو بود از بهر آن فرخنده مهمان
[M2]دو لب بر خوان وصل او نمکدان
[B][M1]ازان رو کرد اول بوسه را ساز
[M2]که بر خوان از نمک به باشد آغاز
[B][M1]نمک چون شور شوقش بیشتر کرد
[M2]دو ساعد در میان او کمر کرد
[B][M1]به زیر آن کمر نابرده رنجی
[M2]نشانی یافت از نایاب گنجی
[B][M1]میان بسته طلب را چابک و چست
[M2]ازان گنج گهر درج گهر جست
[B][M1]نهادش پیش آن سرو گل اندام
[M2]مقفل حقه ای از نقره خام
[B][M1]نه خازن برده سوی حقه دستی
[M2]نه خاین داده قفلش را شکستی
[B][M1]کلید حقه از یاقوت تر ساخت
[M2]گشادش قفل و در وی گوهر انداخت
[B][M1]کمیتش گام زد در عرصه تنگ
[M2]ز بس آمد شدن شد پای او لنگ
[B][M1]چو نفس سرکش اول توسنی کرد
[M2]در آخر ترک مایی و منی کرد
[B][M1]شبانگه تشنه ای برخاست از خواب
[M2]به سیمین برکه سر در زد پی آب
[B][M1]شد اول غرقه و آخر با خوشی جفت
[M2]برون آمد به جای خویشتن خفت
[B][M1]دو غنچه از دو گلبن بر دمیده
[M2]ز باد صبحدم با هم رسیده
[B][M1]یکی نشگفته و دیگر شگفته
[M2]نهفته ناشگفته در شگفته
[B][M1]چو یوسف گوهر ناسفته را دید
[M2]ز باغش غنچه نشگفته را چید
[B][M1]بدو گفت این گهر ناسفته چون ماند
[M2]گل از باد سحر نشگفته چون ماند
[B][M1]بگفتا جز عزیزم کس ندیده ست
[M2]ولی او غنچه باغم نچیده ست
[B][M1]به راه جاه اگر چه تیزتگ بود
[M2]به وقت کامرانی سست رگ بود
[B][M1]به طفلی در که خوابت دیده بودم
[M2]ز تو نام و نشان پرسیده بودم
[B][M1]بساط مرحمت گسترده بودی
[M2]به من این نقد را بسپرده بودی
[B][M1]ز هر کس داشتم این نقد را پاس
[M2]نزد بر گوهرم کس نوک الماس
[B][M1]بحمدالله که این نقد امانت
[M2]که کوته ماند ازان دست خیانت
[B][M1]دو صد بار ار چه تیغ بیم خوردم
[M2]به تو بی آفتی تسلیم کردم
[B][M1]چو یوسف این سخن را زان پریچهر
[M2]شنید افزود از آنش مهر بر مهر
[B][M1]بدو گفت ای به حسن از حور عین بیش
[M2]نه این به زانچه می جستی ازین پیش
[B][M1]بگفت آری ولی معذور می دار
[M2]که من بودم ز درد عاشقی زار
[B][M1]به دل شوقی که پایانی نبودش
[M2]به جان دردی که درمانی نبودش
[B][M1]تو را شکلی بدین خوبی که هستی
[M2]کزو هر دم فزاید شور و مستی
[B][M1]شکیبایی نبود از تو حد من
[M2]بکش دامان عفوی بر بد من
[B][M1]ز حرفی کز کمال عشق خیزد
[M2]کجا معشوق با عاشق ستیزد
[A]
[B][M1]به صدق آن کس که زد در عاشقی گام
[M2]به معشوقی برآید آخرش نام
[B][M1]که آمد در طریق عشق صادق
[M2]که نامد بر سرش معشوق عاشق
[B][M1]زلیخا را چه صدقی بود در عشق
[M2]که یکسر عمر خود فرسود در عشق
[B][M1]به طفلی در که لعبت باز بودی
[M2]به نورس لعبتان دمساز بودی
[B][M1]پی بازی چو کردی چاره سازی
[M2]نبودی بازیش جز عشقبازی
[B][M1]دو لعبت را که پیش هم نشاندی
[M2]یکی عاشق یکی معشوق خواندی
[B][M1]چو دست چپ ز دست راست دانست
[M2]ره و رسم نشست و خاست دانست
[B][M1]در آن خوابی که دید از بخت بیدار
[M2]به دام عشق یوسف شد گرفتار
[B][M1]هوای ملک خود از دل به در کرد
[M2]به ملک مصر آهنگ سفر کرد
[B][M1]ز شهر خود به شهر یوسف آمد
[M2]نه بهر خود ز بهر یوسف آمد
[B][M1]جوانی در خیال او به سر برد
[M2]به امید وصال او به سر برد
[B][M1]به پیری در تمنای وی افتاد
[M2]به کوری بی تماشای وی افتاد
[B][M1]پس از پیری که بینا و جوان شد
[M2]به مهر روی آن جان و جهان شد
[B][M1]وز آن پس در هوایش زیست تا زیست
[M2]به دل قید وفایش زیست تا زیست
[B][M1]چو صدقش بود بیرون از نهایت
[M2]در آخر کرد در یوسف سرایت
[B][M1]دل یوسف به مهرش شد چنان گرم
[M2]که می آمد ازان دلگرمیش شرم
[B][M1]چنان زد راه دل آن دلفریبش
[M2]که یک ساعت نماند از وی شکیبش
[B][M1]به گرد خاطرش گشتی رضاجوی
[M2]لبش بر لب نهادی روی بر روی
[B][M1]ز بس کشت طرب را آب دادی
[M2]به آبش دمبدم حاجت فتادی
[B][M1]ولی وز بر زلیخا پرده بشکافت
[M2]ز خورشید حقیقت پرتوی تافت
[B][M1]چنان خورشید بر وی اشتلم کرد
[M2]که یوسف را در او چون ذره گم کرد
[B][M1]بلی در بوته عشق مجازی
[M2]گذشتش عمر در مانع گدازی
[B][M1]چو خورشید حقیقت گشت طالع
[M2]نبودش پیش دیده هیچ مانع
[B][M1]کشش های حقیقت در وی آویخت
[M2]ز هر چه آن ناگزیرش بود بگریخت
[B][M1]شبی از چنگ یوسف شد گریزان
[M2]خلاصی جست ازو افتان و خیزان
[B][M1]چو زد دست از قفا در دامن او
[M2]ز دستش چاک شد پیراهن او
[B][M1]زلیخا گفت اگر من بر تن تو
[M2]دریدم پیش ازین پیراهن تو
[B][M1]تو هم پیراهنم اکنون دریدی
[M2]به پاداش گناه من رسیدی
[B][M1]درین کار از تفاوت بی هراسیم
[M2]به پیراهن دری رأسا برأسیم
[B][M1]چو یوسف روی او در بندگی دید
[M2]وز آن نیت دلش را زندگی دید
[B][M1]به نام او ز زر کاشانه ای ساخت
[M2]نه کاشانه عبادتخانه ای ساخت
[B][M1]چو کاخ آسمان فیروزه خشتی
[M2]زمین از لطف و صنع او بهشتی
[B][M1]پر از نقش و نگار از فرش تا سقف
[M2]مهندس را بر او فکر و نظر وقف
[B][M1]ز روزنهاش نوربخت تابان
[M2]ز درها قاصد دولت شتابان
[B][M1]ز عالی غرفه هایش چشم بد دور
[M2]مقوس طاق ها چون ابروی حور
[B][M1]ز عکس شمسه اش خور برده مایه
[M2]محال از وی درون خانه سایه
[B][M1]دمیده ز آب کلک نیکبختان
[M2]ز نخلستان دیوارش درختان
[B][M1]به هر شاخی ازان مرغان نشسته
[M2]ولیکن از نوا منقار بسته
[B][M1]میان خانه زد فرخنده تختی
[M2]ز زر لختی ز لعل ناب لختی
[B][M1]دو صد نقش بدیع انگیخت از وی
[M2]هزار آویزه در آویخت از وی
[B][M1]زلیخا را گرفت از مهر دل دست
[M2]نشاندش بر فراز تخت و بنشست
[B][M1]بدو گفت ای به انواع کرامت
[M2]مرا شرمنده کردی تا قیامت
[B][M1]در آن وقتی که می خواندی غلامم
[M2]کرامت خانه ای کردی به نامم
[B][M1]ز لعل و زر پی سرخی و زردی
[M2]هر آن زینت که امکان داشت کردی
[B][M1]کنون من هم پی شکر عطایت
[M2]عبادتخانه ای کردم برایت
[B][M1]در او بنشین پی شکر خدایی
[M2]کزو داری به هر مویی عطایی
[B][M1]توانگر ساختت بعد از فقیری
[M2]جوانی داد بعد از ضعف و پیری
[B][M1]به چشم نور رفته نور دادت
[M2]وز آن بر رو در رحمت گشادت
[B][M1]پس از عمری که زهر غم چشاندت
[M2]به تریاک وصال من رساندت
[B][M1]زلیخا هم به توفیق الهی
[M2]نشسته بر سریر پادشاهی
[B][M1]در آن خلوتسرا می بود خرسند
[M2]به وصل یوسف و فضل خداوند
[A]
[B][M1]زهی حسرت که ناگه نیکبختی
[M2]کشد تا پیشگاه وصل رختی
[B][M1]کشیده شاهد دولت در آغوش
[M2]کند اندوه هجران را فراموش
[B][M1]ندیده خاطرش از غم غباری
[M2]به شادی بگذراند روزگاری
[B][M1]ز ناگه باد ادباری برآید
[M2]سموم هجر را کاری برآید
[B][M1]درآید در ریاض وصل گستاخ
[M2]درخت آرزو را بشکند شاخ
[B][M1]زلیخا چون ز یوسف کام دل یافت
[M2]به وصل دایمش آرام دل یافت
[B][M1]به دل خرم به خاطر شاد می زیست
[M2]ز غم های جهان آزاد می زیست
[B][M1]تمادی یافت ایام وصالش
[M2]در آن دولت ز چل بگذشت سالش
[B][M1]پیاپی داد آن نخل برومند
[M2]بر فرزند بل فرزند فرزند
[B][M1]مرادی از جهان در دل نبودش
[M2]که بر خوان امل حاصل نبودش
[B][M1]شبی بنهاده سر یوسف به محراب
[M2]ره بیداریش زد رهزن خواب
[B][M1]پدر را دید با مادر نشسته
[M2]به رخ چون خور نقاب نور بسته
[B][M1]ندا کردند کای فرزند دریاب
[M2]کشید ایام دوری دیر بشتاب
[B][M1]ز ناخواهی بر آب و گل رقم نه
[M2]به نزهتگاه جان و دل قدم نه
[B][M1]چو یوسف یافت بیداری ازان خواب
[M2]به پهلوی زلیخا شد ز محراب
[B][M1]حدیث خواب را با وی بیان کرد
[M2]وز آن مقصود را بر وی عیان کرد
[B][M1]ز خوابش با خیال دوری افکند
[M2]به جانش آتش مهجوری افکند
[B][M1]ولی یوسف ز طور خود برون شد
[M2]به اقلیم بقا شوقش فزون شد
[B][M1]قدم زین تنگنای آز برداشت
[M2]ره فسحتسرای راز برداشت
[B][M1]متاع انس ازین دیر فنا برد
[M2]به محراب بقا دست دعا برد
[B][M1]که ای حاجت روای مستمندان
[M2]به سر افسر نه تارک بلندان
[B][M1]به فرقم تاج اقبالی نهادی
[M2]که هرگز هیچ مقبل را ندادی
[B][M1]دلم زین کشور فانی گرفته ست
[M2]ز تدبیر جهانبانی گرفته ست
[B][M1]مرا فارغ ز من راهی به خود ده
[M2]مثال شاهی ملک ابد ده
[B][M1]نکوکاران که راه دین گرفتند
[M2]به قرب و منزلت پیشین گرفتند
[B][M1]برون آر از شمار واپسانم
[M2]به فر قربت ایشان رسانم
[B][M1]زلیخا چون شنید این رازداری
[M2]به دل زخمی رسیدش سخت کاری
[B][M1]یقین دانست کز وی آن دعا را
[M2]اثر گردد به زودی آشکارا
[B][M1]نیاید از کمان او خدنگی
[M2]که در تأثیر آن افتد درنگی
[B][M1]قدم در کلبه ای زد تیره و تنگ
[M2]گشاد از یکدگر گیسوی شبرنگ
[B][M1]همی کرد از غم دوری به سر خاک
[M2]همی مالید پر خون چهره بر خاک
[B][M1]ز شادی طاق و با اندوه و غم جفت
[M2]ز دیده اشک می بارید و می گفت
[B][M1]که ای درمان درد دردناکان
[M2]به مرهم خرقه دوز سینه چاکان
[B][M1]مراد خاطر هر نامرادی
[M2]گشاد ششدر هر بی گشادی
[B][M1]مفاتیح آور درهای بسته
[M2]جبایر بند دلهای شکسته
[B][M1]خلاصی بخش مهجوران ز اندوه
[M2]سبک سازنده غم های چون کوه
[B][M1]گرفتار دل افگار خویشم
[M2]عجب حیران شده در کار خویشم
[B][M1]ندارم طاقت هجران یوسف
[M2]ز تن کش جان من با جان یوسف
[B][M1]نخواهم بی جمالش زندگی را
[M2]به ملک زندگی پایندگی را
[B][M1]نهال عمر بی برگ است بی او
[M2]حیات جاودان مرگ است بی او
[B][M1]به قانون وفا نیکو نباشد
[M2]که من باشم به گیتی او نباشد
[B][M1]اگر با من نسازی همره او را
[M2]مرا بیرون بر اول آنگه او را
[B][M1]نمی خواهم کزو یکسو نشینم
[M2]جهان را بی جمال او ببینم
[B][M1]به سر برد اینچنین در گریه و سوز
[M2]نه شب را گفت شب نی روز را روز
[B][M1]بلی هر کس ز غم دارد دلی تنگ
[M2]شب و روزش نماید هر دو یکرنگ
[A]
[B][M1]به دیگر روز یوسف بامدادان
[M2]که شد دلها ز فیض صبح شادان
[B][M1]به بر کرده لباس شهریاری
[M2]برون آمد به آهنگ سواری
[B][M1]چو پا در یک رکاب آورد جبریل
[M2]بدو گفتا مکن زین بیش تعجیل
[B][M1]امان نبود ز چرخ عمر فرسای
[M2]که ساید بر رکاب دیگرت پای
[B][M1]عنان بگسل ز آمال و امانی
[M2]بکش پا از رکاب زندگانی
[B][M1]چو یوسف این بشارت کرد ازو گوش
[M2]زشادی شد بر او هستی فراموش
[B][M1]ز شاهی دامن همت برافشاند
[M2]یکی از وارثان ملک را خواند
[B][M1]به جای خود شه آن مرز کردش
[M2]به خصلت های نیک اندرز کردش
[B][M1]دگر گفتا زلیخا را بخوانید
[M2]به میعاد وداع من رسانید
[B][M1]بگفتند او به دست غم زبون است
[M2]فتاده در میان خاک و خون است
[B][M1]ندارد طاقت این بار جانش
[M2]به کار خویش بگذار آنچنانش
[B][M1]بگفتا ترسم این داغ غرامت
[M2]بماند بر دل او تا قیامت
[B][M1]بگفتند ایزدش خرسند داراد
[M2]به خرسندی قوی پیوند داراد
[B][M1]به کف جبریل حاضر داشت سیبی
[M2]که باغ خلد ازان می داشت زیبی
[B][M1]چو یوسف را به دست آن سیب بنهاد
[M2]روان آن سیب را بویید و جان داد
[B][M1]بلی زان نکهت باغ بقا یافت
[M2]ازان نکهت به سوی باغ بشتافت
[B][M1]چو یوسف را ازان بو جان برآمد
[M2]ز جان حاضران افغان برآمد
[B][M1]ز بس بالا گرفت آواز فریاد
[M2]صدا در گنبد فیروزه افتاد
[B][M1]زلیخا گفت کین شور و فغان چیست
[M2]پر از غوغا زمین و آسمان چیست
[B][M1]بدو گفتند کان شاه جوانبخت
[M2]به سوی تخته رو کرد از سر تخت
[B][M1]وداع کلبه تنگ جهان کرد
[M2]وطن بر اوج کاخ لا مکان کرد
[B][M1]چو بشنید این سخن از خویشتن رفت
[M2]فروغ نیر هوشش ز تن رفت
[B][M1]ز هول این حدیث آن سرو چالاک
[M2]سه روز افتاد همچون سایه بر خاک
[B][M1]چو چارم روز شد زان خواب بیدار
[M2]سماع آن ز خود بردش دگر بار
[B][M1]سه بار اینسان سه روز از خود همی رفت
[M2]به داغ سینه سوز از خود همی رفت
[B][M1]چهارم روز چون آمد به خود باز
[M2]ز یوسف کرد اول پرسش آغاز
[B][M1]نه از وی بر سر بستر نشان یافت
[M2]نه تابوتش به آن عالم روان یافت
[B][M1]جز این از وی خبر بازش ندادند
[M2]که همچون گنج در خاکش نهادند
[B][M1]نخست از دور چرخ ناموافق
[M2]گریبان چاک زد چون صبح صادق
[B][M1]بر آن آتش که بر دل داشت پنهان
[M2]رهی بگشاد از چاک گریبان
[B][M1]ولی زان راه در جانش به هر دم
[M2]فزون گشت آتش سوزنده نی کم
[B][M1]به ناخن رخنه ها در روی می کند
[M2]برای چشمه خور جوی می کند
[B][M1]به هر جویی کز آن چشمه روان کرد
[M2]سمن را جلوه گاه ارغوان کرد
[B][M1]شد از ناخن به رخ گلگون خط افکن
[M2]چو عرق ناخنه در چشم روشن
[B][M1]به سینه از تغابن سنگ می زد
[M2]طپانچه بر رخ گلرنگ می زد
[B][M1]ز سیم آنجا عقیق تر همی رست
[M2]وز این بر لاله نیلوفر همی رست
[B][M1]به سوی فرق نازک برد پنجه
[M2]ز زور پنجه آن را ساخت رنجه
[B][M1]ز ریحان سرو بستان را سبک کرد
[M2]به چیدن سنبلستان را تنک کرد
[B][M1]ز دل نوحه ز جان فریاد برداشت
[M2]فغان از سینه ناشاد برداشت
[B][M1]که یوسف کو و تخت آرایی او
[M2]به محتاجان کرم فرمایی او
[B][M1]چو عزمش کرد زین بر بارگی تنگ
[M2]به ملک جاودانی داشت آهنگ
[B][M1]ز بس بود اندرین رفتن شتابش
[M2]نکردم پایبوسی چون رکابش
[B][M1]ازین کاخ غم افزا چون برون رفت
[M2]نبودم در حضور او که چون رفت
[B][M1]سرش بنهاده بر بالین ندیدم
[M2]خویش از صفحه نسرین نچیدم
[B][M1]چو آمد بر تن آن زخم درشتش
[M2]نکردم سینه پشتیبان پشتش
[B][M1]چو سوی تخته برد از تختگه رخت
[M2]همایون بخت شد زو تخته چون تخت
[B][M1]گلاب از چشم اشک افشان نجستم
[M2]به آن روشن گلاب او را نشستم
[B][M1]کفن چون بر تن او راست کردند
[M2]به تکفینش نشست و خاست کردند
[B][M1]نکردم رشته اندوزی فن خویش
[M2]که تا دوزم بر او لاغر تن خویش
[B][M1]چو از غم خارها در دل شکستند
[M2]وز این سر منزلش محمل ببستند
[B][M1]زبان پر از نوای بینوایی
[M2]نکردم محمل او را درایی
[B][M1]چو جای خواب در خاکش گشادند
[M2]چو در پاک در خاکش نهادند
[B][M1]زمین زیر بر و دوشش نرفتم
[M2]به کام دل به آغوشش نخفتم
[B][M1]دریغا زین زیانکاری دریغا
[M2]دریغا زین جگرخواری دریغا
[B][M1]بیا ای کام جان محرومیم بین
[M2]ز ظلم آسمان مظلومیم بین
[B][M1]بریدی از من و یادم نکردی
[M2]به دیداری ز خود شادم نکردی
[B][M1]وفادارا وفاداری نه این بود
[M2]به یاران شیوه یاری نه این بود
[B][M1]مرا از دل برون افکندی و رفت
[M2]میان خاک و خون افکندی و رفت
[B][M1]عجب خاری شکستی در دل من
[M2]که بیرون ناید الا از گل من
[B][M1]نه جایی راه رفتن کرده ای ساز
[M2]کز آنجا هیچگه آید کسی باز
[B][M1]همان بهتر کز اینجا پر گشایم
[M2]به یک پرواز کردن سویت آیم
[B][M1]بگفت این و عماری دار را خواست
[M2]به روی خود عماری را بیاراست
[B][M1]به یک جنبش ازان اندوه خانه
[M2]به رحلتگاه یوسف شد روانه
[B][M1]ندید آنجا نشان زان گوهر پاک
[M2]به جز خرپشته ای از خاک نمناک
[B][M1]بر آن خرپشته آن خورشید پایه
[M2]به خاک انداخت خود را همچو سایه
[B][M1]ز رخسار چو خور در زر گرفتش
[M2]ز اشک لعل در گوهر گرفتش
[B][M1]گهی فرقش همی بوسید و گه پای
[M2]فغان می زد ز دل کای وای من وای
[B][M1]تو زیر گل چو بیخ گل نهفته
[M2]به بالا من چو شاخ گل شگفته
[B][M1]تو زیر خاک منزل کرده چون گنج
[M2]به روی خاک من ابر گهرسنج
[B][M1]فرو رفته تو همچون آب در خاک
[M2]به بیرون مانده من چون خار و خاشاک
[B][M1]خیالت موج خون بر خاک من زد
[M2]فراقت شعله در خاشاک من زد
[B][M1]زدی آتش به خاشاک وجودم
[M2]ازان پیچان رود بر چرخ دودم
[B][M1]به دود من کسی نگشاده دیده
[M2]که نی از دیدگان آبش چکیده
[B][M1]همی نالید و هر دم سینه چاک
[M2]به صد حسرت همی مالید بر خاک
[B][M1]چو درد و حسرتش از حد برون شد
[M2]به رسم خاکبوسی سرنگون شد
[B][M1]به چشمان خود انگشتان درآورد
[M2]دو نرگس را ز نرگسدان برآورد
[B][M1]به خاک وی فکند از کاسه سر
[M2]که نرگس کاشتن در خاک بهتر
[B][M1]چو باشد از گل رویت جدا چشم
[M2]چه کار آید درین بستان مرا چشم
[B][M1]بود رسم مصیبت بین مبهوت
[M2]سیه بادام افشاندن به تابوت
[B][M1]چو آن مسکین ز تابوتش جدا ماند
[M2]دو بادام سیه بر خاکش افشاند
[B][M1]به خاکش روی خون آلود بنهاد
[M2]به مسکینی زمین بوسید و جان داد
[B][M1]خوش آن عاشق که چون جانش برآید
[M2]به بوی وصل جانانش برآید
[B][M1]حریفان حال او را چون بدیدند
[M2]فغان و ناله بر گردون کشیدند
[B][M1]هر آن نوحه که بهر یوسف او کرد
[M2]همی کردند بر وی با دو صد درد
[B][M1]همی کردند نوحه نوحه گر را
[M2]به سان نوحه گر آن سیمبر را
[B][M1]چو ساز نوحه را آهنگ شد پست
[M2]نوردیدند بهر شستنش دست
[B][M1]بشستندش ز دیده اشکباران
[M2]چو برگ گل ز باران بهاران
[B][M1]به سان غنچه کز شاخ سمن رست
[M2]بر او کردند زنگاری کفن چست
[B][M1]ز گرد فرقتش رخ پاک کردند
[M2]به جنب یوسفش در خاک کردند
[B][M1]ندیده هرگز این دولت کس از مرگ
[M2]که یابد صحبت جانان پس از مرگ
[B][M1]ولی دانای این شیرین حکایت
[M2]که دارد از کهن پیران روایت
[B][M1]چنین گوید که با هر جانب از نیل
[M2]که جسم پاک یوسف یافت تحویل
[B][M1]به دیگر جانبش قحط و وبا خاست
[M2]به جای نعمت انواع بلا خاست
[B][M1]بر این آخر قرار کار دادند
[M2]که در تابوتی از سنگش نهادند
[B][M1]شکاف سنگ قیر اندای کردند
[M2]میان قعر نیلش جای کردند
[B][M1]ببین حیله که چرخ بی وفا کرد
[M2]که بعد از مرگش از یوسف جدا کرد
[B][M1]نمی دانم که با ایشان چه کین داشت
[M2]که زیر خاکشان آسوده نگذاشت
[B][M1]یکی شد غرق بحر آشنایی
[M2]یکی لب تشنه در بر جدایی
[B][M1]چه خوش گفت آن قدم فرسوده در عشق
[M2]ز هر سود و زیان آسوده در عشق
[B][M1]که عشق آنجا که باشد گرم بازار
[M2]ندارد هیچ با آسودگی کار
[B][M1]کفن بر عاشق از وی چاک باشد
[M2]اگر خود خفته زیر خاک باشد
[B][M1]خوش آن عاشق که در هجران چنین مرد
[M2]به خلوتگاه جانان جان چنین برد
[B][M1]نگوید کس که مردی در کفن رفت
[M2]بدین مردانگی کان شیرزن رفت
[B][M1]نخست از غیر جانان دیده بر کند
[M2]وز آن پس نقد جان بر خاکش افکند
[B][M1]هزاران فیض بر جان و تنش باد
[M2]به جانان دیده جان روشنش باد
[A]
[B][M1]فلک بر خویش پیچان اژدهاییست
[M2]پی آزار ما زور آزماییست
[B][M1]گرفتاریم در پیچ و خم او
[M2]رهیدن چون توانیم از دم او
[B][M1]نبینی کس کزو زخمی نخورده
[M2]ز صد کس بر یکی رحمی نکرده
[B][M1]ز ظلمش هیچ کس سالم نجسته ست
[M2]کدامین سینه کان ظالم نخسته ست
[B][M1]به هر اختر کزو روشن چراغیست
[M2]نهاده بر دل آزاده داغیست
[B][M1]هزاران داغ هست و مرهمی نی
[M2]وز این بی مرهمی هیچش غمی نی
[B][M1]بود پیدا در او شب های دیجور
[M2]هزاران روزن اندر عالم نور
[B][M1]چه حاصل زان چو نوری درنیفتد
[M2]به خاطرها سروری درنیفتد
[B][M1]چو شیران روز دور است از دو رنگی
[M2]ولی شب ها کند با ما پلنگی
[B][M1]به جز آزار ما را زو چه رنگ است
[M2]که با ما روز شیر و شب پلنگ است
[B][M1]سزد کز عیش تنگ خود بنالیم
[M2]که با شیر و پلنگ اندر جوالیم
[B][M1]تو را با هر که رو در آشناییست
[M2]قرار کارت آخر بر جداییست
[B][M1]بسی گردش نمود این سبز طارم
[M2]بسی تابش مه و خورشید و انجم
[B][M1]که تا با هم طبایع رام گشتند
[M2]شکار مرغ جان را دام گشتند
[B][M1]هنوز این مرغ تا فرخ سرانجام
[M2]نچیده دانه کامی زاین دام
[B][M1]طبایع بگسلند از یکدگر بند
[M2]کند هر یک به اصل خویش پیوند
[B][M1]بماند مرغ دور از آشیانه
[M2]دلی پر خون ز فقد آب و دانه
[B][M1]مبین دور سپهر و مهر گرمش
[M2]که هیچ از کین گذاری نیست شرمش
[B][M1]به مهرش دل کسی چون صبح کم بست
[M2]که در خون چون شفق هر شام ننشست
[B][M1]ز سوزش کس دمی بی غم نیفتاد
[M2]کزان در عمرها ماتم نیفتاد
[B][M1]به بستان پای نه فصل بهاران
[M2]تماشا کن که گرد جویباران
[B][M1]چرا کرده ست غنچه پیرهن چاک
[M2]به خواری سبزه چون افتاده بر خاک
[B][M1]چرا دراعه گل پاره پاره ست
[M2]دهان پر شعله و دل پر شراره ست
[B][M1]که افکنده ز پا سرو روان را
[M2]که کرده غرقه در خون ارغوان را
[B][M1]چرا سنبل پریشانست و درهم
[M2]چرا تر چشم نرگس ز اشک شبنم
[B][M1]بنفشه در کبودی سوگواریست
[M2]به خون آغشته لاله داغداریست
[B][M1]صنوبر با دلی گشته به صد شاخ
[M2]تنی از تیغ خور سوراخ سوراخ
[B][M1]ز گل پر داغ پشت و روی گلبن
[M2]سمن در کندن رخ تیز ناخن
[B][M1]درختان از صبا در رقص اندوه
[M2]غم جانکاه مرغان کوه بر کوه
[B][M1]بود کو کو زنان قمری ز هر سو
[M2]که یعنی در جهان آسودگی کو
[B][M1]هزاران با هزاران نغمه درد
[M2]که خوش آن کو غم این باغ کم خورد
[B][M1]مطوق فاخته گردن به چنبر
[M2]کزین چنبر کسی نارد برون سر
[B][M1]جهان را دیدی و فصل بهارش
[M2]بیا و از خزان گیر اعتبارش
[B][M1]ببین دم سردی باد خزان را
[M2]ببین رخ زردی برگ رزان را
[B][M1]دم آن سرد از درد فراق است
[M2]که یار از یار و جفت از جفت طاق است
[B][M1]رخ این زرد از اندوه دوریست
[M2]که دوری بعد نزدکی ضروریست
[B][M1]برفته آب و رنگ از شاهد باغ
[M2]سیه پوش آمده در ماتمش زاغ
[B][M1]نموده عور هر شاخی به باغی
[M2]دم طاووس را پای کلاغی
[B][M1]ز سر چادر فتاده نسترن را
[M2]ز خیمه رفته پوشش نارون را
[B][M1]انار آن تاج تارک ناربن را
[M2]که می بخشد نوی باغ کهن را
[B][M1]درونش را چو وقت خنده بینی
[M2]به صد پر کاله خون آگنده بینی
[B][M1]به آن خوبان بستان را شمامه
[M2]ز رعنایی معصفر کرده جامه
[B][M1]نشسته بر رخ زردش غباریست
[M2]همانا مانده دور از روی یاریست
[B][M1]ز روی سختی یخ در آب منهل
[M2]شده باد از زره سازی معطل
[B][M1]چنار ار دستبرد برد دیدی
[M2]به باغ آوازه سرما شنیدی
[B][M1]نکردی دست خود را تابه اکنون
[M2]ز بیم از آستین شاخ بیرون
[B][M1]بهار آنست عالم را خزان این
[M2]ازین هست آن غم افزاتر وز آن این
[B][M1]درین غمخانه بی غم چون زید کس
[M2]دل پژمرده خرم چون زید کس
[B][M1]به گیتی در نشان خرمی نیست
[M2]وگر باشد نصیب آدمی نیست
[B][M1]نباشد سر پر از ناز حبیبی
[M2]نصیب آدمی جز بی نصیبی
[B][M1]دل از اندیشه شادی تهی کن
[M2]دماغ از فکر آزادی تهی کن
[B][M1]به داغ نامرادی شاد می باش
[M2]به غل بندگی آزاد می باش
[B][M1]ز هر چیزی که افتد دلپسندت
[M2]کند خاطر به مهر خویش بندت
[B][M1]به صد حسرت بریدن خواهی آخر
[M2]غم هجرش کشیدن خواهی آخر
[B][M1]گشا دستی و از پا بند بگسل
[M2]وز این بی حاصلان پیوند بگسل
[B][M1]وگر تو نگسلی آن کس که بسته ست
[M2]پی بگسستنش بگشاده دست است
[B][M1]تو خفته غافل و او ایستاده
[M2]یکایک می ستاند آنچه داده
[B][M1]در آورد از درشتی پا به سنگت
[M2]به میدان روایی ساخت لنگت
[B][M1]عصاگیری به کف گاه روایی
[M2]که لنگی را به رهواری نمایی
[B][M1]چو صرصر تازه شاخی را ز بن کند
[M2]به چوب خشک نتوان کرد پیوند
[B][M1]به زورت پنجه طاقت زبون کرد
[M2]ز دستت نقد گیرایی برون کرد
[B][M1]بری دستی سوی هر کار پیوست
[M2]ولی کاریت بر می ناید از دست
[B][M1]چو رفت از دست بیرون زور پنجه
[M2]مکن خود را به زور پنجه رنجه
[B][M1]ز چشمت برد نقد روشنایی
[M2]تو از بی بینشی سرمه چه سایی
[B][M1]چو در بینش تو را اینست سیرت
[M2]مکش سرمه مگر چشم بصیرت
[B][M1]یکی چشمانت در کوری و تنگی
[M2]چه سازی چار از چشم فرنگی
[B][M1]ز سیمین سین که میمت را حلی بود
[M2]چو لب عقد شمارش لام و بی بود
[B][M1]در آن عقدت چنان کسری فتاده
[M2]که کس را نیست زان کسری زیاده
[B][M1]ز نادانی گه نطق و خموشی
[M2]کنی آن را ز لب ها پرده پوشی
[B][M1]بدین آیین ز بس سختی و سستی
[M2]فتاده صد شکستت در درستی
[B][M1]تو بینی هر شکستی را زجایی
[M2]به هر جا پیش گیری ماجرایی
[B][M1]به هر چه از تن شود کم یا ز جانت
[M2]به اسباب جهان افتد گمانت
[B][M1]ز طبعت هرگز این معنی نزاده ست
[M2]که آن کس می برد آن را که داده ست
[B][M1]جهان را کرده ای بر خویشتن تنگ
[M2]نداری در جهان دیگر آهنگ
[B][M1]نیی واقف که دیگر عالمی هست
[M2]کز آنجا خاست گر بیش و کمی هست
[B][M1]ازان ترسم که چون مرگ آیدت پیش
[M2]نیاری کندن از عالم دل خویش
[B][M1]دل و جانی پر از صد گونه وسواس
[M2]روی بیرون ز عالم ناکس الراس
[B][M1]شود چرخت ز جام مرگ ساقی
[M2]هنوزت میل این ویرانه باقی
[B][M1]شنیدستم که جالینوس کز دل
[M2]نزد نوریش سر در عالم گل
[B][M1]چنین گفته ست چون جانش رسیده
[M2]به لب کای کاشکی پیش دو دیده
[B][M1]ز فرج استرم یک فرجه بودی
[M2]که عالم زان پس از مرگم نمودی
[B][M1]گشاد دل نبودش چون میسر
[M2]فرج را فرجه جست از فرج استر
[B][M1]رهی بگشا در ین کاخ دل افروز
[M2]که نزهتگاه فردا بینی امروز
[B][M1]نیاید در دلت هرگز که گاهی
[M2]کنی در حال این عالم نگاهی
[B][M1]ادیم خاک کفشی پافشار است
[M2]در او صد کوه سختی ریگ وار است
[B][M1]به آن کین کفش را از پا فشانی
[M2]وگرنه خسته پا در ره بمانی
[B][M1]بر افکن پرده افلاک از پیش
[M2]مباش از پردگی محروم ازین پیش
[B][M1]برون از پرده نامحدود نوریست
[M2]کزان هر لمعه خورشید سروریست
[B][M1]در آن لمعه ز هر امید گم شو
[M2]به سان ذره در خورشید گم شو
[B][M1]چو گم گشتی در او یابی رهایی
[M2]ز درد فرقت و داغ جدایی
[A]
[B][M1]تولاک الله ای فرزانه فرزند
[M2]نگهدار تو باد از بد خداوند
[B][M1]ز هر پندت دهاد آن بهره مندی
[M2]که وقت حاجت آن را کار بندی
[B][M1]مرا هفتاد شد سال و تو را هفت
[M2]تو را می آید اقبال و مرا رفت
[B][M1]پریشانم ز عمر رفته خویش
[M2]ملول از سال و ماه و هفته خویش
[B][M1]ز من کشتی که کار آید نیامد
[M2]گلی کافزون ز خار آید نیامد
[B][M1]چه سود اکنون که کار از دست رفته ست
[M2]عنان اختیار از دست رفته ست
[B][M1]تو جهدی کن چو در کف مایه داری
[M2]به فرق از چتر دولت سایه داری
[B][M1]بکن کاری که سودی دارد آخر
[M2]به سر باران جودی بارد آخر
[B][M1]نخست از کسب دانش بهره ور شو
[M2]زجهل آباد نادانان بدر شو
[B][M1]بود معلوم هر آزاد و بنده
[M2]که نادان مرده و داناست زنده
[B][M1]کسی کو دعوی فرزانگی کرد
[M2]کجا با مردگان همخانگی کرد
[B][M1]ولیکن پا به دانش نه درین راه
[M2]که علم آمد فراوان عمر کوتاه
[B][M1]نیابد هیچ کس عمر دوباره
[M2]به علمی رو کز آنت نیست چاره
[B][M1]چو کسب علم کردی در عمل کوش
[M2]که علم بی عمل زهریست بی نوش
[B][M1]چه حاصل زانکه دانی کیمیا را
[M2]مس خود را نکرده زر سارا
[B][M1]ز توفیق عمل چون خلعت خاص
[M2]رسد آن را مطرز کن به اخلاص
[B][M1]عمل کز معنی اخلاص عاریست
[M2]به ذوق پخته کاران خام کاریست
[B][M1]ز کار خام کس سودی ندارد
[M2]چو حلوا خام باشد علت آرد
[B][M1]چواخلاص آوری می باش آگاه
[M2]که باشد صد خطر ز اخلاص در راه
[B][M1]به خوش پوشی و خوش خواری مکن خوی
[M2]بتاب از راحت پشت و شکم روی
[B][M1]غرض از جامه دفع حرو برد است
[M2]ندارد میل زینت هر که مرد است
[B][M1]گر افتد بر خشن پوشی قرارت
[M2]بود ز آفات چون قنفد حصارت
[B][M1]چو روبه گر شوی از نرم شادان
[M2]کشندت پوست از سر سگ نهادان
[B][M1]به شیرینی مکن همچون مگس جهد
[M2]که آخر بند بر پایت نهد شهد
[B][M1]به تلخی شاد زی زین بحر خونخوار
[M2]که تا گنج گهر گردی صدف وار
[B][M1]ز خوان هر کسی کآلایی انگشت
[M2]در آزار وی انگشتان مکن مشت
[B][M1]نمک را چون کنی در خورد خود صرف
[M2]نمکدان را منه انگشت بر حرف
[B][M1]به احسان بر احبا دست بگشای
[M2]منه در تنگنای مدخلی پای
[B][M1]مده شان قرض و مستان نیم حبه
[M2]فان القرض مقراض المحبت
[B][M1]به بخشش باش از ایشان بار بردار
[M2]مساز از وامداریشان گرانبار
[B][M1]چنان زن لیک در بخششگری گام
[M2]که بر گردن نیاید بارت از وام
[B][M1]برای دوستان جان را فدا کن
[M2]ولیکن دوست از دشمن جدا کن
[B][M1]که باشد دوست آن یار خدایی
[M2]دلش روشن به نور آشنایی
[B][M1]کشد بار تو چون باشی گرانبار
[M2]کند کار تو چون گردی زیانکار
[B][M1]به ناخوش کارها گیرد خوشت دست
[M2]کند ز آب نصیحت آتشت پست
[B][M1]ز آلایش چو گردد دستگیرت
[M2]برآرد پاک چون موی از خمیرت
[B][M1]به کار نیک گردد یاور تو
[M2]به کوی نیکنامی رهبر تو
[B][M1]چنین یاری چو یابی خاک او شو
[M2]اسیر حلقه فتراک او شو
[B][M1]وگرنه روی در دیوار خود باش
[M2]ببر ز اغیار و یار غار خود باش
[B][M1]ز غم های زمانه شاد بنشین
[M2]ز اندوه جهان آزاد بنشین
[B][M1]فراوان شغل ها را اندکی کن
[M2]ز عالم روی شغل اندر یکی کن
[B][M1]اگر باشد شب تاریک اگر روز
[M2]به هر وقتی که باشد دل در او دوز
[B][M1]وگر ناید تو را این دولت از دست
[M2]نشاید عار بیکاری به خود بست
[B][M1]بکن زین کارخانه در کتب روی
[M2]خیال خویش را ده با کتب خوی
[B][M1]ز دانایان بود این نکته مشهور
[M2]که دانش در کتب داناست در گور
[B][M1]انیس کنج تنهایی کتاب است
[M2]فروغ صبح دانایی کتاب است
[B][M1]بود بی مزد و منت اوستادی
[M2]ز دانش بخشدت هر دم گشادی
[B][M1]ندیمی مغز داری پوست پوشی
[M2]به سر کار گویایی خموشی
[B][M1]درونش همچو غنچه از ورق پر
[M2]به قیمت هر ورق زان یک طبق در
[B][M1]عماری کرده از رنگین ادیم است
[M2]دو صل گل پیرهن در وی مقیم است
[B][M1]همه مشکین عذاران توی بر توی
[M2]ز بس رقت نهاده روی بر روی
[B][M1]ز یکرنگی همه هم روی و هم پشت
[M2]گر ایشان را زند کس بر لب انگشت
[B][M1]به تقریر لطایف لب گشایند
[M2]هزاران گوهر معنی نمایند
[B][M1]گهی اسرار قرآن باز گویند
[M2]گه از قول پیمبر راز گویند
[B][M1]گهی باشند چون صافی درونان
[M2]به انواع حقایق رهنمونان
[B][M1]گهی آرند در طی عبارات
[M2]به حکمت های یونانی اشارات
[B][M1]گهت از رفتگان تاریخ خوانند
[M2]گه از آینده اخبارت رسانند
[B][M1]گهی ریزندت از دریای اشعار
[M2]به جیب عقل گوهرای اسرار
[B][M1]به هر یک زین مقاصد چون نهی گوش
[M2]مکن از مقصد اصلی فراموش
[B][M1]گرت نبود به کلی سوی آن روی
[M2]مکن خالی ازان باری تک و پوی
[B][M1]به راز دل چو بگشایی لب خویش
[M2]نخست از خیر و شر آن بیندیش
[B][M1]چو آید از قفس مرغی به پرواز
[M2]دگر مشکل بود آوردنش باز
[B][M1]درون تیره از از میل زخارف
[M2]زبان مگشای در شرح معارف
[B][M1]معارف گر چو مور باریک باشد
[M2]چه حاصل زان چو دل تاریک باشد
[B][M1]مکن با صوفیان خام یاری
[M2]که باشد کار خامان خامکاری
[B][M1]طریق پخته کاری را ندانند
[M2]به خامی میوه از باغت فشانند
[B][M1]ز اصل خویش آن میوه بریده
[M2]بماند تا قیامت نارسیده
[B][M1]منه دست تهی از سیم و از زر
[M2]به جز در دست پیر پیرپرور
[B][M1]چو در دستش نهی دست ارادت
[M2]به دست آید تو را گنج سعادت
[B][M1]چو عیسی تا توانی خفت بی جفت
[M2]مده نقد تجرد را ز کف مفت
[B][M1]ز دیده خواب راحت دور کردن
[M2]به از همخوابگی با حور کردن
[B][M1]به گلخن پشت بر خاکستر گرم
[M2]به از پهلوی زن بر بستر نرم
[B][M1]اگر نرسی که ناگه نفس خود کام
[M2]به میدان خطاکاری نهد گام
[B][M1]ز زن کردن بنه بندیش بر پای
[M2]که نتواند دگر جنبیدن از جای
[B][M1]بدن نیت در هر زن که کوبی
[M2]صلاح نفس جوی اول نه خوبی
[B][M1]زنی کش سرخرویی از عفاف است
[M2]همین گلگونه رویش کفاف است
[B][M1]در آن حله جمال حور دارد
[M2]که از نامحرمش مستور دارد
[B][M1]بود قرب سلاطین آتش تیز
[M2]ازان آتش به سان دود بگریز
[B][M1]چو آتش برفروزد مشعل نور
[M2]ازان می گیر بهره لیک از دور
[B][M1]ازان ترسم که چون نزدیک رانی
[M2]ز نور زندگی تاریک مانی
[B][M1]منه پا منصبی را در میانه
[M2]که عزل و نصب را گردی نشانه
[B][M1]ز آسودن در آن مسند بپرهیز
[M2]که گیرد دیگری دستت که برخیز
[B][M1]ز منصب روی در بی منصبی نه
[M2]که از هر منصبی بی منصبی به
[B][M1]ز نخوت پاک کن اندیشه خویش
[M2]تواضع کن به هر کس پیشه خویش
[B][M1]چو خوشه خویش را از سرکشی پاس
[M2]ندارد سر نهد از ضربت داس
[B][M1]چو خود را دانه بر خاک افکند خوار
[M2]ز خاکش مرغ بردارد به منقار
[B][M1]طلب می کن به صدر ارجمندی
[M2]ز تعظیم فرودان سربلندی
[B][M1]عدد را بین که چون از بخت فیروز
[M2]شد از تقدیم صفر افزونی اندوز
[B][M1]مکن وعده و گر کردی وفا کن
[M2]طریق بی وفایی را رها کن
[B][M1]از آن حضرت که فیاض وجود است
[M2]خطاب جمله «اوفوا بالعقود» است
[B][M1]چو نادانان نه در بند پدر باش
[M2]پدر بگذار و فرزند هنر باش
[B][M1]چو دود از روشنی بود نشانمند
[M2]چه حاصل زانکه آتش راست فرزند
[B][M1]مکن یادش به جز در خلوت خاص
[M2]که سازی شادش از تکبیر و اخلاص
[B][M1]چو پندی بشنوی از پند فرمای
[M2]چو دانا بایدش در جان کنی جای
[B][M1]نه چون نادان ز یک گوشش درآری
[M2]به دیگر گوش بیرونش گذاری
[B][M1]نروید بی درنگی دانه در خاک
[M2]نیابد قطره قدر گوهر پاک
[B][M1]نباشد این مثل پوشیده بر کس
[M2]که گر در خانه کس، حرفی بود بس
[B][M1]چو دریای قدر جنبش نماید
[M2]ز بانگ غوک بی سامان چه آید
[B][M1]همان به کاندر این دیر مجازی
[M2]کند فضل خدایت کارسازی
[A]
[B][M1]به کار پختگان رو آر جامی
[M2]مکن زین بیشتر در کار خامی
[B][M1]چه باشد پختگی آزاده بودن
[M2]به خاک نیستی افتاده بودن
[B][M1]نبینی زیر این زنگارگون کاخ
[M2]که از خامیست میوه بر سر شاخ
[B][M1]بیفتد چون کند در پختگی روی
[M2]نخورده سنگ طفلان جفاجوی
[B][M1]ز خوان پخته کاران توشه ای گیر
[M2]ز سنگ انداز خامان گوشه ای گیر
[B][M1]طمع را از قناعت بیخ بر کن
[M2]طلب را از توکل شاخ بشکن
[B][M1]به شهرستان همت ساز خانه
[M2]به عزلتگاه عنقا آشیانه
[B][M1]زبان مگشای در مدح زبونان
[M2]مکش از بهر یک نان ننگ دونان
[B][M1]سران ملک را زن پشت پایی
[M2]قویدستان گیتی را قفایی
[B][M1]نطر کن در فصول چارگانه
[M2]که می گردد بر آن دور زمانه
[B][M1]ببین یکسان بهار پار و امسال
[M2]خزان هر دو را بنگر به یک حال
[B][M1]میان هر دو تابستان و دی نیز
[M2]بر این منوال ممکن نیست تمییز
[B][M1]نمی دانم درین شکل مدور
[M2]چرا شادی بدین وضع مکرر
[B][M1]مکرر گر چه سحرآمیز باشد
[M2]طبیعت را ملال انگیز باشد
[B][M1]زیان بگذار و فکر سود خود کن
[M2]ز هستی روی در نابود خود کن
[B][M1]درون از شغل مشغولان بپرداز
[M2]دل از مشغولی غولان بپردازد
[B][M1]فسون عشق در دوران میاموز
[M2]چراغ از بهر شبکوران میفروز
[B][M1]همی دار از گزاف انفاس را پاس
[M2]که شرط رهرو آمد پاس انفاس
[B][M1]نفس کز روی آگاهی نیاید
[M2]مزید عمر آگاهان نشاید
[B][M1]چراغ زندگانی را بود پف
[M2]دماغ عقل را دود تأسف
[B][M1]جوانی تیرگی برد از دیارت
[M2]منور شد به پیری روزگارت
[B][M1]سرآمد ظلمت کوری و دوری
[M2]برآدم نیر «الشیب نوری »
[B][M1]ازان ظلمت ندیدی هیچ کامی
[M2]بزن در پرتو این نور گامی
[B][M1]بود زین کام راه آری به جایی
[M2]کز آنجا بشنوی بوی وفایی
[B][M1]چه رنگ آخر تو را از مو سفیدی
[M2]چو ندهد مو سفیدی رو سفیدی
[B][M1]به دل گر هست ازان رنگت حجابی
[M2]مکن همچون سیهکاران خضابی
[B][M1]ز پیری بر سرت برف شگرف است
[M2]وز آن غم گریه تو آب برف است
[B][M1]درآ گریان به راه عذرخواهی
[M2]به آب برف شوی از دل سیاهی
[B][M1]سیاهی گر ندانی شستن از دل
[M2]ندانم زین سیهکاری چه حاصل
[B][M1]قلم بفکن که دستت رعشه دار است
[M2]ورق بردر که فکرت هرزه کار است
[B][M1]چراغ فکر را تابی نمانده ست
[M2]ریاض شعر را آبی نمانده ست
[B][M1]نبینم از چنان فرخنده باغی
[M2]تو را در دست جز پای کلاغی
[B][M1]بدین پا راه طاووسان چه پویی
[M2]خلاص از حبس محبوسان چه جویی
[B][M1]خلاصی رستن است از وهم و پندار
[M2]نه تحریر سطور و نظم اشعار
[B][M1]نظامی کو نظم دلگشایش
[M2]تکلف های طبع نکته زایش
[B][M1]درون پرده اکنون جای کرده
[M2]و زو مانده همه بیرون پرده
[B][M1]نیابد بهره تا در پرده باشد
[M2]جز از سری که با خود برده باشد
[B][M1]ندارد آن سر «الا من اتی الله
[M2]بقلب سالم » مما سوی الله
[B][M1]دلی کرده ازین پیغوله تنگ
[M2]سوی فسحتسرای قدس آهنگ
[B][M1]ازین دام گرفتاران رمیده
[M2]به زیر دامن عرش آرمیده
[B][M1]درون از نقش کثرت پاک شسته
[M2]ز کثرت سر وحدت باز جسته
[B][M1]به پهلوی خود این دل را نیابی
[M2]چه باشد گر ز خود پهلو بتابی
[B][M1]نهی پهلو به مرد کاردانی
[M2]میان کاردانان پهلوانی
[B][M1]چه خوش گفت آن دل او گنج عرفان
[M2]که باشد روزه داری صرفه نان
[B][M1]همی آید نماز از هر زن پیر
[M2]که باشد شیوه او عجز و تقصیر
[B][M1]دلی گر مرد این راهی به دست آر
[M2]که پیش کاردانان این بود کار
[B][M1]چنان دل را که شرحش با تو گفتم
[M2]به وصفش گوهر اسرار سفتم
[B][M1]بجوی از پهلوی پیر مکمل
[M2]که این باشد به دست آوردن دل
[A]
[B][M1]بحمدالله که بر رغم زمانه
[M2]به پایان آمد این دلکش فسانه
[B][M1]دلم کز نظم سنجی در عنا بود
[M2]ز فکر قافیه در تنگنا بود
[B][M1]بیفکند از کف فکرت ترازو
[M2]نشست از نظم سنجی سست بازو
[B][M1]ز دیوار فراغت یافت پشتی
[M2]به راه نرمی افتاد از درشتی
[B][M1]سرم برداشت از زانو گرانی
[M2]سبک شد خاطر از بار نهانی
[B][M1]قلم آن فارس مرکب انامل
[M2]که کردی از حبش در روم منزل
[B][M1]به روم از مقدمش ماندی اثرها
[M2]به حاضر دادی از غایب خبرها
[B][M1]پی راحت ز مرکب شد پیاده
[M2]دراز افتاد بی مهد و وساده
[B][M1]نه از دست قلمزن تارکش پست
[M2]نه گزلک را بر او در سرزنش دست
[B][M1]دوات از طبله مشک خطایی
[M2]به امداد قلم در مشکسایی
[B][M1]دهان طبله را زد مهری از موم
[M2]که به باشد دهان طبله مختوم
[B][M1]ورق ها از پریشانی رهیدند
[M2]به دامن پای جمعیت کشیدند
[B][M1]به سان گل دو صد برگ است و یک پوست
[M2]که تا کی برکند زیشان فلک پوست
[B][M1]چو گل هر دم رواج تازه شان باد
[M2]ز پیوند بقا شیرازه شان باد
[B][M1]کتابی بین به کلک صدق مرقوم
[M2]به نام عاشق و معشوق موسوم
[B][M1]ز نامش طوطی آسایم شکرخا
[M2]چو بردم نام یوسف با زلیخا
[B][M1]بنامیزد چه خرم نوبهاریست
[M2]کزو باغ ارم را خارخاریست
[B][M1]بود هر داستان زو بوستانی
[M2]به هر بستان ز گلرویی نشانی
[B][M1]هزاران تازه گل در وی شگفته
[M2]دو صد نرگس به خواب ناز خفته
[B][M1]چمن های معانی شاخ در شاخ
[M2]عباراتش نواسنجان گستاخ
[B][M1]خط مشکین او بر لوح کافور
[M2]چو در پای درختان سایه و نور
[B][M1]هر آن حرفی که در وی چشمه دار است
[M2]ز معنی موج زن یک چشمه سار است
[B][M1]به هر سو جدول از هر چشمه ساری
[M2]پر از آب لطافت جویباری
[B][M1]خوش آن رهرو که بخت سازگارش
[M2]نشاند بر لب آن جویبارش
[B][M1]نظر در آبش از دل غم بشوید
[M2]غبار از خاطر درهم بشوید
[B][M1]ز جانش سر زند سر وفایی
[M2]ز جیب آرد برون دست دعایی
[B][M1]ز موج بحر الطاف الهی
[M2]کند این تشنه لب را قطره خواهی
[B][M1]چو آرد تازه گلها را در آغوش
[M2]نگردد باغبان بر وی فراموش
[B][M1]قلم نساجی این جنس فاخر
[M2]رسانید آخر سالی به آخر
[B][M1]که باشد بعد ازان سال مجرد
[M2]نهم سال از نهم عشر از نهم صد
[B][M1]گرفتم بیت بیتش را شماره
[M2]هزار آمد ولیکن چار باره
[B][M1]خداوندا به مردان ره عشق
[M2]نهاده بار در منزلگه عشق
[B][M1]که باد این نوعروس حجله غیب
[M2]تهی دامان و جیب از وصله عیب
[B][M1]مبارک بر شه و ارکان دولت
[M2]غضنفر هیبتان شیر صولت
[B][M1]به تخصیص آن جوانمردی کش از دیر
[M2]نسب چون نام باشد شیر بر شیر
[B][M1]ز بس در بیشه مردی دلیر است
[M2]ز مردان جهان نامش دو شیر است
[B][M1]یکی در از دژ دوران کننده
[M2]یکی سرپنجه با گوران زننده
[B][M1]به رسم تعمیه زان بردمش نام
[M2]که ماند دور ازان اندیشه عام
[B][M1]وگر نی کی توان زان فهم دراک
[M2]به صد حقه نهفت این گوهر پاک
[B][M1]کند در شعر طبعش موشکافی
[M2]وز آن مو نوک کلکش شعر بافی
[B][M1]نهد زین شعر مشکین دام دلها
[M2]دهد از شعر شیرین کام دل ها
[B][M1]دل عشاق ازان یک مانده در بند
[M2]لب خوبان ازین یک در شکرخند
[B][M1]به ذکرش ختم شد این روشن انفاس
[M2]به سان نور منزل ختم بر ناس
[B][M1]بلی در بارگاه آدمیت
[M2]جز او کم یافت راه محرمیت
[B][M1]همیشه تا عطای دور عالم
[M2]کند طبع لئیمان شاد و خرم
[B][M1]چنان دل با خدای عالمش باد
[M2]که ناید از عطای عالمش یاد
[B][M1]سخن را از دعا دادی تمامی
[M2]به آمرزش زبان بگشای جامی
[B][M1]سیهکاری مکن چون خامه خویش
[M2]بشوی از چشم پرخون نامه خویش
[B][M1]ازین صحرا جواد خامه پی کن
[M2]وز این سودا سواد نامه طی کن
[B][M1]زبان را گوشمال خامشی ده
[M2]که هست از هر چه گویی خامشی به
[END]