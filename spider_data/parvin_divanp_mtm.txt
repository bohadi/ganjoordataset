[START][A]
[B][M1]به لاله نرگس مخمور گفت وقت سحر[M2]که هر که در صف باغ است صاحب هنریست
[B][M1]بنفشه مژدهٔ نوروز میدهد ما را[M2]شکوفه را ز خزان وز مهرگان خبریست
[B][M1]بجز رخ تو که زیب و فرش ز خون دل است[M2]بهر رخی که درین منظر است زیب و فریست
[B][M1]جواب داد که من نیز صاحب هنرم[M2]درین صحیفه ز من نیز نقشی و اثریست
[B][M1]میان آتشم و هیچگه نمیسوزم[M2]هماره بر سرم از جور آسمان شرریست
[B][M1]علامت خطر است این قبای خون آلود[M2]هر آنکه در ره هستی است در ره خطریست
[B][M1]بریخت خون من و نوبت تو نیز رسد[M2]بدست رهزن گیتی هماره نیشتریست
[B][M1]خوش است اگر گل امروز خوش بود فردا[M2]ولی میان ز شب تا سحر گهان اگریست
[B][M1]از آن، زمانه بما ایستادگی آموخت[M2]که تا ز پای نیفتیم، تا که پا و سریست
[B][M1]یکی نظر به گل افکند و دیگری بگیاه[M2]ز خوب و زشت چه منظور؟ هر که را نظریست
[B][M1]نه هر نسیم که اینجاست بر تو میگذرد[M2]صبا صباست، به هر سبزه و گلش گذریست
[B][M1]میان لاله و نرگس چه فرق، هر دو خوشند[M2]که گل بطرف چمن هر چه هست عشوه‌گریست
[B][M1]تو غرق سیم و زر و من ز خون دل رنگین[M2]بفقر خلق چه خندی، تو را که سیم و زریست
[B][M1]ز آب چشمه و باران نمی‌شود خاموش[M2]که آتشی که در اینجاست آتش جگریست
[B][M1]هنر نمای نبودم بدین هنرمندی[M2]سخن حدیث دگر، کار قصه دگریست
[B][M1]گل از بساط چمن تنگدل نخواهد رفت[M2]بدان دلیل که مهمان شامی و سحریست
[B][M1]تو روی سخت قضا و قدر ندیدستی[M2]هنوز آنچه تو را مینماید آستریست
[B][M1]از آن، دراز نکردم سخن درین معنی[M2]که کار زندگی لاله کار مختصریست
[B][M1]خوش آنکه نام نکوئی بیادگار گذاشت[M2]که عمر بی ثمر نیک، عمر بی ثمریست
[B][M1]کسیکه در طلب نام نیک رنج کشید[M2]اگر چه نام و نشانیش نیست، ناموریست
[A]
[B][M1]ای خوشا مستانه سر در پای دلبر داشتن[M2]دل تهی از خوب و زشت چرخ اخضر داشتن
[B][M1]نزد شاهین محبت بی پر و بال آمدن[M2]پیش باز عشق آئین کبوتر داشتن
[B][M1]سوختن بگداختن چون شمع و بزم افروختن[M2]تن بیاد روی جانان اندر آذر داشتن
[B][M1]اشک را چون لعل پروردن بخوناب جگر[M2]دیده را سوداگر یاقوت احمر داشتن
[B][M1]هر کجا نور است چون پروانه خود را باختن[M2]هر کجا نار است خود را چون سمندر داشتن
[B][M1]آب حیوان یافتن بیرنج در ظلمات دل[M2]زان همی نوشیدن و یاد سکندر داشتن
[B][M1]از برای سود، در دریای بی پایان علم[M2]عقل را مانند غواصان، شناور داشتن
[B][M1]گوشوار حکمت اندر گوش جان آویختن[M2]چشم دل را با چراغ جان منور داشتن
[B][M1]در گلستان هنر چون نخل بودن بارور[M2]عار از ناچیزی سرو و صنوبر داشتن
[B][M1]از مس دل ساختن با دست دانش زر ناب[M2]علم و جان را کیمیا و کیمیاگر داشتن
[B][M1]همچو مور اندر ره همت همی پا کوفتن[M2]چون مگس همواره دست شوق بر سر داشتن
[A]
[B][M1]ای خوشا سودای دل از دیده پنهان داشتن[M2]مبحث تحقیق را در دفتر جان داشتن
[B][M1]دیبه‌ها بی کارگاه و دوک و جولا بافتن[M2]گنجها بی پاسبان و بی نگهبان داشتن
[B][M1]بنده فرمان خود کردن همه آفاق را[M2]دیو بستن، قدرت دست سلیمان داشتن
[B][M1]در ره ویران دل، اقلیم دانش ساختن[M2]در ره سیل قضا، بنیاد و بنیان داشتن
[B][M1]دیده را دریا نمودن، مردمک را غوصگر[M2]اشک را مانند مروارید غلطان داشتن
[B][M1]از تکلف دور گشتن، ساده و خوش زیستن[M2]ملک دهقانی خریدن، کار دهقان داشتن
[B][M1]رنجبر بودن، ولی در کشتزار خویشتن[M2]وقت حاصل خرمن خود را بدامان داشتن
[B][M1]روز را با کشت و زرع و شخم آوردن بشب[M2]شامگاهان در تنور خویشتن نان داشتن
[B][M1]سربلندی خواستن در عین پستی، ذره‌وار[M2]آرزوی صحبت خورشید رخشان داشتن
[A]
[B][M1]ای خوش از تن کوچ کردن، خانه در جان داشتن[M2]روی مانند پری از خلق پنهان داشتن
[B][M1]همچو عیسی بی پر و بی بال بر گردون شدن[M2]همچو ابراهیم در آتش گلستان داشتن
[B][M1]کشتی صبر اندرین دریا افکندن چو نوح[M2]دیده و دل فارغ از آشوب طوفان داشتن
[B][M1]در هجوم ترکتازان و کمانداران عشق[M2]سینه‌ای آماده بهر تیرباران داشتن
[B][M1]روشنی دادن دل تاریک را با نور علم[M2]در دل شب، پرتو خورشید رخشان داشتن
[B][M1]همچو پاکان، گنج در کنج قناعت یافتن[M2]مور قانع بودن و ملک سلیمان داشتن
[A]
[B][M1]ای خوشا خاطر ز نور علم مشحون داشتن[M2]تیرگیها را ازین اقلیم بیرون داشتن
[B][M1]همچو موسی بودن از نور تجلی تابناک[M2]گفتگوها با خدا در کوه و هامون داشتن
[B][M1]پاک کردن خویش را ز آلودگیهای زمین[M2]خانه چون خورشید در اقطار گردون داشتن
[B][M1]عقل را بازارگان کردن ببازار وجود[M2]نفس را بردن برین بازار و مغبون داشتن
[B][M1]بی حضور کیمیا، از هر مسی زر ساختن[M2]بی وجود گوهر و زر، گنج قارون داشتن
[B][M1]گشتن اندر کان معنی گوهری عالمفروز[M2]هر زمانی پرتو و تابی دگرگون داشتن
[B][M1]عقل و علم و هوش را بایکدیگر آمیختن[M2]جان و دل را زنده زین جانبخش معجون داشتن
[B][M1]چون نهالی تازه، در پاداش رنج باغبان[M2]شاخه‌های خرد خویش از بار، وارون داشتن
[B][M1]هر کجا دیوست، آنجا نور یزدانی شدن[M2]هر کجا مار است، آنجا حکم افسون داشتن
[A]
[B][M1]ای خوش اندر گنج دل زر معانی داشتن[M2]نیست گشتن، لیک عمر جاودانی داشتن
[B][M1]عقل را دیباچهٔ اوراق هستی ساختن[M2]علم را سرمایهٔ بازارگانی داشتن
[B][M1]کشتن اندر باغ جان هر لحظه‌ای رنگین گلی[M2]وندران فرخنده گلشن باغبانی داشتن
[B][M1]دل برای مهربانی پروراندن لاجرم[M2]جان بتن تنها برای جانفشانی داشتن
[B][M1]ناتوانی را به لطفی خاطر آوردن بدست[M2]یاد عجز روزگار ناتوانی داشتن
[B][M1]در مدائن میهمان جغد گشتن یکشبی[M2]پرسشی از دولت نوشیروانی داشتن
[B][M1]صید بی پر بودن و از روزن بام قفس[M2]گفتگو با طائران بوستانی داشتن
[A]
[B][M1]کبوتر بچه‌ای با شوق پرواز[M2]بجرئت کرد روزی بال و پر باز
[B][M1]پرید از شاخکی بر شاخساری[M2]گذشت از بامکی بر جو کناری
[B][M1]نمودش بسکه دور آن راه نزدیک[M2]شدش گیتی به پیش چشم تاریک
[B][M1]ز وحشت سست شد بر جای ناگاه[M2]ز رنج خستگی درماند در راه
[B][M1]گه از اندیشه بر هر سو نظر کرد[M2]گه از تشویش سر در زیر پر کرد
[B][M1]نه فکرش با قضا دمساز گشتن[M2]نه‌اش نیروی زان ره بازگشتن
[B][M1]نه گفتی کان حوادث را چه نامست[M2]نه راه لانه دانستی کدامست
[B][M1]نه چون هر شب حدیث آب و دانی[M2]نه از خواب خوشی نام و نشانی
[B][M1]فتاد از پای و کرد از عجز فریاد[M2]ز شاخی مادرش آواز در داد
[B][M1]کزینسان است رسم خودپسندی[M2]چنین افتند مستان از بلندی
[B][M1]بدن خردی نیاید از تو کاری[M2]به پشت عقل باید بردباری
[B][M1]ترا پرواز بس زودست و دشوار[M2]ز نو کاران که خواهد کار بسیار
[B][M1]بیاموزندت این جرئت مه و سال[M2]همت نیرو فزایند، هم پر و بال
[B][M1]هنوزت دل ضعیف و جثه خرد است[M2]هنوز از چرخ، بیم دستبرد است
[B][M1]هنوزت نیست پای برزن و بام[M2]هنوزت نوبت خواب است و آرام
[B][M1]هنوزت انده بند و قفس نیست[M2]بجز بازیچه، طفلان را هوس نیست
[B][M1]نگردد پخته کس با فکر خامی[M2]نپوید راه هستی را به گامی
[B][M1]ترا توش هنر میباید اندوخت[M2]حدیث زندگی میباید آموخت
[B][M1]بباید هر دو پا محکم نهادن[M2]از آن پس، فکر بر پای ایستادن
[B][M1]پریدن بی پر تدبیر، مستی است[M2]جهان را گه بلندی، گاه پستی است
[B][M1]به پستی در، دچار گیر و داریم[M2]ببالا، چنگ شاهین را شکاریم
[B][M1]من اینجا چون نگهبانم و تو چون گنج[M2]ترا آسودگی باید، مرا رنج
[B][M1]تو هم روزی روی زین خانه بیرون[M2]ببینی سحربازیهای گردون
[B][M1]از این آرامگه وقتی کنی یاد[M2]که آبش برده خاک و باد بنیاد
[B][M1]نه‌ای تا زاشیان امن دلتنگ[M2]نه از چوبت گزند آید، نه از سنگ
[B][M1]مرا در دامها بسیار بستند[M2]ز بالم کودکان پرها شکستند
[B][M1]گه از دیوار سنگ آمد گه از در[M2]گهم سرپنجه خونین شد گهی سر
[B][M1]نگشت آسایشم یک لحظه دمساز[M2]گهی از گربه ترسیدم، گه از باز
[B][M1]هجوم فتنه‌های آسمانی[M2]مرا آموخت علم زندگانی
[B][M1]نگردد شاخک بی بن برومند[M2]ز تو سعی و عمل باید، ز من پند
[A]
[B][M1]جهاندیده کشاورزی بدشتی[M2]بعمری داشتی زرعی و کشتی
[B][M1]بوقت غله، خرمن توده کردی[M2]دل از تیمار کار آسوده کردی
[B][M1]ستمها میکشید از باد و از خاک[M2]که تا از کاه میشد گندمش پاک
[B][M1]جفا از آب و گل میدید بسیار[M2]که تا یک روز می انباشت انبار
[B][M1]سخنها داشت با هر خاک و بادی[M2]بهنگام شیاری و حصاری
[B][M1]سحرگاهی هوا شد سرد زانسان[M2]که از سرما بخود لرزید دهقان
[B][M1]پدید آورد خاشاکی و خاری[M2]شکست از تاک پیری شاخساری
[B][M1]نهاد آن هیمه را نزدیک خرمن[M2]فروزینه زد، آتش کرد روشن
[B][M1]چو آتش دود کرد و شعله سر داد[M2]بناگه طائری آواز در داد
[B][M1]که ای برداشته سود از یکی شصت[M2]درین خرمن مرا هم حاصلی هست
[B][M1]نشاید کآتش اینجا برفروزی[M2]مبادا خانمانی را بسوزی
[B][M1]بسوزد گر کسی این آشیانرا[M2]چنان دانم که میسوزد جهان را
[B][M1]اگر برقی بما زین آذر افتد[M2]حساب ما برون زین دفتر افتد
[B][M1]بسی جستم بشوق از حلقه و بند[M2]که خواهم داشت روزی مرغکی چند
[B][M1]هنوز آن ساعت فرخنده دور است[M2]هنوز این لانه بی بانگ سرور است
[B][M1]ترا زین شاخ آنکو داد باری[M2]مرا آموخت شوق انتظاری
[B][M1]بهر گامی که پوئی کامجوئیست[M2]نهفته، هر دلی را آرزوئیست
[B][M1]توانی بخش، جان ناتوان را[M2]که بیم ناتوانیهاست جان را
[A]
[B][M1]شنیده‌اید که آسایش بزرگان چیست:[M2]برای خاطر بیچارگان نیاسودن
[B][M1]بکاخ دهر که آلایش است بنیادش[M2]مقیم گشتن و دامان خود نیالودن
[B][M1]همی ز عادت و کردار زشت کم کردن[M2]هماره بر صفت و خوی نیک افزودن
[B][M1]ز بهر بیهده، از راستی بری نشدن[M2]برای خدمت تن، روح را نفرسودن
[B][M1]برون شدن ز خرابات زندگی هشیار[M2]ز خود نرفتن و پیمانه‌ای نپیمودن
[B][M1]رهی که گمرهیش در پی است نسپردن[M2]دریکه فتنه‌اش اندر پس است نگشودن
[A]
[B][M1]از ساحت پاک آشیانی[M2]مرغی بپرید سوی گلزار
[B][M1]در فکرت توشی و توانی[M2]افتاد بسی و جست بسیار
[B][M1]رفت از چمنی به بوستانی[M2]بر هر گل و میوه سود منقار
[B][M1]تا خفت ز خستگی زمانی[M2]یغماگر دهر گشت بیدار
[B][M1]تیری بجهید از کمانی[M2]چون برق جهان ز ابر آذار
[B2]گردید نژند خاطری شاد
[B][M1]چون بال و پرش تپید در خون[M2]از یاد برون شدش پریدن
[B][M1]افتاد ز گیرودار گردون[M2]نومید ز آشیان رسیدن
[B][M1]از پر سر خویش کرد بیرون[M2]نالید ز درد سر کشیدن
[B][M1]دانست که نیست دشت و هامون[M2]شایستهٔ فارغ آرمیدن
[B][M1]شد چهرهٔ زندگی دگرگون[M2]در دیده نماند تاب دیدن
[B2]مانا که دل از تپیدن افتاد
[B][M1]مجروح ز رنج زندگی رست[M2]از قلب بریده گشت شریان
[B][M1]آن بال و پر لطیف بشکست[M2]وان سینهٔ خرد خست پیکان
[B][M1]صیاد سیه دل از کمین جست[M2]تا صید ضعیف گشت بیجان
[B][M1]در پهلوی آن فتاده بنشست[M2]آلوده بخون مرغ دامان
[B][M1]بنهاد به پشتواره و بست[M2]آمد سوی خانه شامگاهان
[B2]وان صید بدست کودکان داد
[B][M1]چون صبح دمید، مرغکی خرد[M2]افتاد ز آشیانه در جر
[B][M1]چون دانه نیافت، خون دل خورد[M2]تقدیر، پرش بکند یکسر
[B][M1]شاهین حوادثش فرو برد[M2]نشنید حدیث مهر مادر
[B][M1]دور فلکش بهیچ نشمرد[M2]نفکند کسیش سایه بر سر
[B][M1]نادیده سپهر زندگی، مرد[M2]پرواز نکرده، سوختش پر
[B2]رفت آن هوس و امید بر باد
[B][M1]آمد شب و تیره گشت لانه[M2]وان رفته نیامد از سفر باز
[B][M1]کوشید فسونگر زمانه[M2]کاز پرده برون نیفتد این راز
[B][M1]طفلان بخیال آب و دانه[M2]خفتند و نخاست دیگر آواز
[B][M1]از بامک آن بلند خانه[M2]کس روز عمل نکرد پرواز
[B][M1]یکباره برفت از میانه[M2]آن شادی و شوق و نعمت و ناز
[B2]زان گمشدگان نکرد کس یاد
[B][M1]آن مسکن خرد پاک ایمن[M2]خالی و خراب ماند فرجام
[B][M1]افتاد گلش ز سقف و روزن[M2]خار و خسکش بریخت از بام
[B][M1]آرامگهی نه بهر خفتن[M2]بامی نه برای سیر و آرام
[B][M1]بر باد شد آن بنای روشن[M2]نابود شد آن نشانه و نام
[B][M1]از گردش روزگار توسن[M2]وز بدسری سپهر و اجرام
[B2]دیگر نشد آن خرابی آباد
[B][M1]شد ساقی چرخ پیر خرسند[M2]پردید ز خون چو ساغری را
[B][M1]دستی سر راه دامی افکند[M2]پیچانید به رشته‌ای سری را
[B][M1]جمعیت ایمنی پراکند[M2]شیرازه درید دفتری را
[B][M1]با تیشهٔ ظلم ریشه‌ای کند[M2]بر بست ز فتنه‌ای دری را
[B][M1]خون ریخت بکام کودکی چند[M2]برچید بساط مادری را
[B2]فرزند مگر نداشت صیاد؟[A]
[B][M1]وقت سحر، به آینه‌ای گفت شانه‌ای[M2]کاوخ! فلک چه کجرو و گیتی چه تند خوست
[B][M1]ما را زمانه رنجکش و تیره روز کرد[M2]خرم کسیکه همچو تواش طالعی نکوست
[B][M1]هرگز تو بار زحمت مردم نمیکشی[M2]ما شانه می‌کشیم بهر جا که تار موست
[B][M1]از تیرگی و پیچ و خم راههای ما[M2]در تاب و حلقه و سر هر زلف گفتگوست
[B][M1]با آنکه ما جفای بتان بیشتر بریم[M2]مشتاق روی تست هر آنکسی که خوبروست
[B][M1]گفتا هر آنکه عیب کسی در قفا شمرد[M2]هر چند دل فریبد و رو خوش کند عدوست
[B][M1]در پیش روی خلق بما جا دهند از انک[M2]ما را هر آنچه از بد و نیکست روبروست
[B][M1]خاری بطعنه گفت چه حاصل ز بو و رنگ[M2]خندید گل که هرچه مرا هست رنگ و بوست
[B][M1]چون شانه، عیب خلق مکن موبمو عیان[M2]در پشت سر نهند کسی را که عیبجوست
[B][M1]زانکس که نام خلق بگفتار زشت کشت[M2]دوری گزین که از همه بدنامتر هموست
[B][M1]ز انگشت آز، دامن تقوی سیه مکن[M2]این جامه چون درید، نه شایستهٔ رفوست
[B][M1]از مهر دوستان ریاکار خوشتر است[M2]دشنام دشمنی که چو آئینه راستگوست
[B][M1]آن کیمیا که میطلبی، یار یکدل است[M2]دردا که هیچگه نتوان یافت، آرزوست
[B][M1]پروین، نشان دوست درستی و راستی است[M2]هرگز نیازموده، کسی را مدار دوست
[A]
[B][M1]بارید ابر بر گل پژمرده‌ای و گفت[M2]کاز قطره بهر گوش تو آویزه ساختم
[B][M1]از بهر شستن رخ پاکیزه‌ات ز گرد[M2]بگرفتم آب پاک ز دریا و تاختم
[B][M1]خندید گل که دیر شد این بخشش و عطا[M2]رخساره‌ای نماند، ز گرما گداختم
[B][M1]ناسازگاری از فلک آمد، وگرنه من[M2]با خاک خوی کردم و با خار ساختم
[B][M1]ننواخت هیچگاه مرا، گرچه بیدریغ[M2]هر زیر و بم که گفت قضا، من نواختم
[B][M1]تا خیمهٔ وجود من افراشت بخت گفت[M2]کاز بهر واژگون شدنش برفراختم
[B][M1]دیگر ز نرد هستیم امید برد نیست[M2]کاز طاق و جفت، آنچه مرا بود باختم
[B][M1]منظور و مقصدی نشناسد به جز جفا[M2]من با یکی نظاره، جهان را شناختم
[A]
[B][M1]مرغی نهاد روی بباغی ز خرمنی[M2]ناگاه دید دانهٔ لعلی به روزنی
[B][M1]پنداشت چینه‌ایست، بچالاکیش ربود[M2]آری، نداشت جز هوس چینه چیدنی
[B][M1]چون دید هیچ نیست فکندش بخاک و رفت[M2]زینسانش آزمود! چه نیک آزمودنی
[B][M1]خواندش گهر به پیش که من لعل روشنم[M2]روزی باین شکاف فتادم ز گردنی
[B][M1]چون من نکرده جلوه‌گری هیچ شاهدی[M2]چون من نپرورانده گهر هیچ معدنی
[B][M1]ما را فکند حادثه‌ای، ورنه هیچگاه[M2]گوهر چو سنگریزه نیفتد به برزنی
[B][M1]با چشم عقل گر نگهی سوی من کنی[M2]بینی هزار جلوه بنظاره کردنی
[B][M1]در چهره‌ام ببین چه خوشیهاست و تابهاست[M2]افتاده و زبون شدم از اوفتادنی
[B][M1]خندید مرغ و گفت که با این فروغ و رنگ[M2]بفروشمت اگر بخرد کس، به ارزنی
[B][M1]چون فرق در و دانه تواند شناختن[M2]آن کو نداشت وقت نگه، چشم روشنی
[B][M1]در دهر بس کتاب و دبستان بود، ولیک[M2]درس ادیب را چکند طفل کودنی
[B][M1]اهل مجاز را ز حقیقت چه آگهیست[M2]دیو آدمی نگشت به اندرز گفتنی
[B][M1]آن به که مرغ صبح زند خیمه در چمن[M2]خفاش را بدیده چه دشتی، چه گلشنی
[B][M1]دانا نجست پرتو گوهر ز مهره‌ای[M2]عاقل نخواست پاکی جان خوش از تنی
[B][M1]پروین، چگونه جامه تواند برید و دوخت[M2]آنکس که نخ نکرده بیک عمر سوزنی
[A]
[B][M1]بی روی دوست، دوش شب ما سحر نداشت[M2]سوز و گداز شمع و من و دل اثر نداشت
[B][M1]مهر بلند، چهره ز خاور نمینمود[M2]ماه از حصار چرخ، سر باختر نداشت
[B][M1]آمد طبیب بر سر بیمار خویش، لیک[M2]فرصت گذشته بود و مداوا ثمر نداشت
[B][M1]دانی که نوشداروی سهراب کی رسید[M2]آنگه که او ز کالبدی بیشتر نداشت
[B][M1]دی، بلبلی گلی ز قفس دید و جانفشاند[M2]بار دگر امید رهائی مگر نداشت
[B][M1]بال و پری نزد چو بدام اندر اوفتاد[M2]این صید تیره روز مگر بال و پر نداشت
[B][M1]پروانه جز بشوق در آتش نمیگداخت[M2]میدید شعله در سر و پروای سر نداشت
[B][M1]بشنو ز من، که ناخلف افتاد آن پسر[M2]کز جهل و عجب، گوش به پند پدر نداشت
[B][M1]خرمن نکرده توده کسی موسم درو[M2]در مزرعی که وقت عمل برزگر نداشت
[B][M1]من اشک خویش را چو گهر پرورانده‌ام[M2]دریای دیده تا که نگوئی گهر نداشت
[A]
[B][M1]روزی گذشت پادشهی از گذرگهی[M2]فریاد شوق بر سر هر کوی و بام خاست
[B][M1]پرسید زان میانه یکی کودک یتیم[M2]کاین تابناک چیست که بر تاج پادشاست
[B][M1]آن یک جواب داد چه دانیم ما که چیست[M2]پیداست آنقدر که متاعی گرانبهاست
[B][M1]نزدیک رفت پیرزنی کوژپشت و گفت[M2]این اشک دیدهٔ من و خون دل شماست
[B][M1]ما را به رخت و چوب شبانی فریفته است[M2]این گرگ سالهاست که با گله آشناست
[B][M1]آن پارسا که ده خرد و ملک، رهزن است[M2]آن پادشا که مال رعیت خورد گداست
[B][M1]بر قطرهٔ سرشک یتیمان نظاره کن[M2]تا بنگری که روشنی گوهر از کجاست
[B][M1]پروین، به کجروان سخن از راستی چه سود[M2]کو آنچنان کسی که نرنجد ز حرف راست
[A]
[B][M1]بلبل آهسته به گل گفت شبی[M2]که مرا از تو تمنائی هست
[B][M1]من به پیوند تو یک رای شدم[M2]گر ترا نیز چنین رائی هست
[B][M1]گفت فردا به گلستان باز آی[M2]تا ببینی چه تماشائی هست
[B][M1]گر که منظور تو زیبائی ماست[M2]هر طرف چهرهٔ زیبائی هست
[B][M1]پا بهرجا که نهی برگ گلی است[M2]همه جا شاهد رعنائی هست
[B][M1]باغبانان همگی بیدارند[M2]چمن و جوی مصفائی هست
[B][M1]قدح از لاله بگیرد نرگس[M2]همه جا ساغر و صهبائی هست
[B][M1]نه ز مرغان چمن گمشده‌ایست[M2]نه ز زاغ و زغن آوائی هست
[B][M1]نه ز گلچین حوادث خبری است[M2]نه به گلشن اثر پائی هست
[B][M1]هیچکس را سر بدخوئی نیست[M2]همه را میل مدارائی هست
[B][M1]گفت رازی که نهان است ببین[M2]اگرت دیدهٔ بینائی هست
[B][M1]هم از امروز سخن باید گفت[M2]که خبر داشت که فردائی هست
[A]
[B][M1]به نومیدی، سحرگه گفت امید[M2]که کس ناسازگاری چون تو نشنید
[B][M1]بهر سو دست شوقی بود بستی[M2]بهر جا خاطری دیدی شکستی
[B][M1]کشیدی بر در هر دل سپاهی[M2]ز سوزی، ناله‌ای، اشکی و آهی
[B][M1]زبونی هر چه هست و بود از تست[M2]بساط دیده اشک آلود از تست
[B][M1]بس است این کار بی تدبیر کردن[M2]جوانان را بحسرت پیر کردن
[B][M1]بدین تلخی ندیدم زندگانی[M2]بدین بی مایگی بازارگانی
[B][M1]نهی بر پای هر آزاده بندی[M2]رسانی هر وجودی را گزندی
[B][M1]باندوهی بسوزی خرمنی را[M2]کشی از دست مهری دامنی را
[B][M1]غبارت چشم را تاریکی آموخت[M2]شرارت ریشهٔ اندیشه را سوخت
[B][M1]دو صد راه هوس را چاه کردی[M2]هزاران آرزو را آه کردی
[B][M1]ز امواج تو ایمن، ساحلی نیست[M2]ز تاراج تو فارغ، حاصلی نیست
[B][M1]مرا در هر دلی، خوش جایگاهیست[M2]بسوی هر ره تاریک راهیست
[B][M1]دهم آزردگانرا مومیائی[M2]شوم در تیرگیها روشنائی
[B][M1]دلی را شاد دارم با پیامی[M2]نشانم پرتوی را با ظلامی
[B][M1]عروس وقت را آرایش از ماست[M2]بنای عشق را پیدایش از ماست
[B][M1]غمی را ره ببندم با سروری[M2]سلیمانی پدید آرم ز موری
[B][M1]بهر آتش، گلستانی فرستم[M2]بهر سر گشته، سامانی فرستم
[B][M1]خوش آن رمزی که عشقی را نوید است[M2]خوش آن دل کاندران نور امید است
[B][M1]بگفت ایدوست، گردشهای دوران[M2]شما را هم کند چون ما پریشان
[B][M1]مرا با روشنائی نیست کاری[M2]که ماندم در سیاهی روزگاری
[B][M1]نه یکسانند نومیدی و امید[M2]جهان بگریست بر من، بر تو خندید
[B][M1]در آن مدت که من امید بودم[M2]بکردار تو خود را می‌ستودم
[B][M1]مرا هم بود شادیها، هوسها[M2]چمنها، مرغها، گلها، قفسها
[B][M1]مرا دلسردی ایام بگداخت[M2]همان ناسازگاری، کار من ساخت
[B][M1]چراغ شب ز باد صبحگه مرد[M2]گل دوشینه یکشب ماند و پژمرد
[B][M1]سیاهیهای محنت جلوه‌ام برد[M2]درشتی دیدم و گشتم چنین خرد
[B][M1]شبانگه در دلی تنگ آرمیدم[M2]شدم اشکی و از چشمی چکیدم
[B][M1]ندیدم ناله‌ای بودم سحرگاه[M2]شکنجی دیدم و گشتم یکی آه
[B][M1]تو بنشین در دلی کاز غم بود پاک[M2]خوشند آری مرا دلهای غمناک
[B][M1]چو گوی از دست ما بردند فرجام[M2]چه فرق ار اسب توسن بود یا رام
[B][M1]گذشت امید و چون برقی درخشید[M2]هماره کی درخشد برق امید
[A]
[B][M1]با دوک خویش، پیرزنی گفت وقت کار[M2]کاوخ! ز پنبه ریشتنم موی شد سفید
[B][M1]از بس که بر تو خم شدم و چشم دوختم[M2]کم نور گشت دیده‌ام و قامتم خمید
[B][M1]ابر آمد و گرفت سر کلبهٔ مرا[M2]بر من گریست زار که فصل شتا رسید
[B][M1]جز من که دستم از همه چیز جهان تهیست[M2]هر کس که بود، برگ زمستان خود خرید
[B][M1]بی زر، کسی بکس ندهد هیزم و زغال[M2]این آرزوست گر نگری، آن یکی امید
[B][M1]بر بست هر پرنده در آشیان خویش[M2]بگریخت هر خزنده و در گوشه‌ای خزید
[B][M1]نور از کجا به روزن بیچارگان فتد[M2]چون گشت آفتاب جهانتاب ناپدید
[B][M1]از رنج پاره دوختن و زحمت رفو[M2]خونابهٔ دلم ز سر انگشتها چکید
[B][M1]یک جای وصله در همهٔ جامه‌ام نماند[M2]زین روی وصله کردم، از آن رو ز هم درید
[B][M1]دیروز خواستم چو بسوزن کنم نخی[M2]لرزید بند دستم و چشمم دگر ندید
[B][M1]من بس گرسنه خفتم و شبها مشام من[M2]بوی طعام خانهٔ همسایگان شنید
[B][M1]ز اندوه دیر گشتن اندود بام خویش[M2]هر گه که ابر دیدم و باران، دلم طپید
[B][M1]پرویزنست سقف من، از بس شکستگی[M2]در برف و گل چگونه تواند کس آرمید
[B][M1]هنگام صبح در عوض پرده، عنکبوت[M2]بر بام و سقف ریخته‌ام تارها تنید
[B][M1]در باغ دهر بهر تماشای غنچه‌ای[M2]بر پای من بهر قدمی خارها خلید
[B][M1]سیلابهای حادثه بسیار دیده‌ام[M2]سیل سرشک زان سبب از دیده‌ام دوید
[B][M1]دولت چه شد که چهره ز درماندگان بتافت[M2]اقبال از چه راه ز بیچارگان رمید
[B][M1]پروین، توانگران غم مسکین نمیخورند[M2]بیهوده‌اش مکوب که سرد است این حدید
[A]
[B][M1]تا بکی جان کندن اندر آفتاب ای رنجبر[M2]ریختن از بهر نان از چهر آب ای رنجبر
[B][M1]زینهمه خواری که بینی زافتاب و خاک و باد[M2]چیست مزدت جز نکوهش یا عتاب ای رنجبر
[B][M1]از حقوق پایمال خویشتن کن پرسشی[M2]چند میترسی ز هر خان و جناب ای رنجبر
[B][M1]جمله آنان را که چون زالو مکندت خون بریز[M2]وندران خون دست و پائی کن خضاب ای رنجبر
[B][M1]دیو آز و خودپرستی را بگیر و حبس کن[M2]تا شود چهر حقیقت بی حجاب ای رنجبر
[B][M1]حاکم شرعی که بهر رشوه فتوی میدهد[M2]کی دهد عرض فقیران را جواب ای رنجبر
[B][M1]آنکه خود را پاک میداند ز هر آلودگی[M2]میکند مردار خواری چون غراب ای رنجبر
[B][M1]گر که اطفال تو بی شامند شبها باک نیست[M2]خواجه تیهو می‌کند هر شب کباب ای رنجبر
[B][M1]گر چراغت را نبخشیده‌است گردون روشنی[M2]غم مخور، میتابد امشب ماهتاب ای رنجبر
[B][M1]در خور دانش امیرانند و فرزندانشان[M2]تو چه خواهی فهم کردن از کتاب ای رنجبر
[B][M1]مردم آنانند کز حکم و سیاست آگهند[M2]کارگر کارش غم است و اضطراب ای رنجبر
[B][M1]هر که پوشد جامهٔ نیکو بزرگ و لایق اوست[M2]رو تو صدها وصله داری بر ثیاب ای رنجبر
[B][M1]جامه‌ات شوخ است و رویت تیره رنگ از گرد و خاک[M2]از تو میبایست کردن اجتناب ای رنجبر
[B][M1]هر چه بنویسند حکام اندرین محضر رواست[M2]کس نخواهد خواستن زیشان حساب ای رنجبر
[A]
[B][M1]ای گربه، ترا چه شد که ناگاه[M2]رفتی و نیامدی دگر بار
[B][M1]بس روز گذشت و هفته و ماه[M2]معلوم نشد که چون شد این کار
[B][M1]جای تو شبانگه و سحرگاه[M2]در دامن من تهیست بسیار
[B][M1]در راه تو کند آسمان چاه[M2]کار تو زمانه کرد دشوار
[B2]پیدا نه بخانه‌ای نه بر بام
[B][M1]ای گمشدهٔ عزیز، دانی[M2]کز یاد نمیشوی فراموش
[B][M1]برد آنکه ترا بمیهمانی[M2]دستیت کشید بر سر و گوش
[B][M1]بنواخت تو را بمهربانی[M2]بنشاند تو را دمی در آغوش
[B][M1]میگویمت این سخن نهانی[M2]در خانهٔ ما ز آفت موش
[B2]نه پخته بجای ماند و نه خام
[B][M1]آن پنجهٔ تیز در شب تار[M2]کردست گهی شکار ماهی
[B][M1]گشته است بحیله‌ای گرفتار[M2]در چنگ تو مرغ صبحگاهی
[B][M1]افتد گذرت بسوی انبار[M2]بانو دهدت هر آنچه خواهی
[B][M1]در دیگ طمع، سرت دگر بار[M2]آلود بروغن و سیاهی
[B2]چونی به زمان خواب و آرام
[B][M1]آنروز تو داشتی سه فرزند[M2]از خندهٔ صبحگاه خوشتر
[B][M1]خفتند نژند روزکی چند[M2]در دامن گربه‌های دیگر
[B][M1]فرزند ز مادرست خرسند[M2]بیگانه کجا و مهر مادر
[B][M1]چون عهد شد و شکست پیوند[M2]گشتند بسان دوک لاغر
[B2]مردند و برون شدند زین دام
[B][M1]از بازی خویش یاد داری[M2]بر بام، شبی که بود مهتاب
[B][M1]گشتی چو ز دست من فراری[M2]افتاد و شکست کوزهٔ آب
[B][M1]ژولید، چو آب گشت جاری[M2]آن موی به از سمور و سنجاب
[B][M1]زان آشتی و ستیزه کاری[M2]ماندی تو ز شبروی، من از خواب
[B2]با آن همه توسنی شدی رام
[B][M1]آنجا که طبیب شد بداندیش[M2]افزوده شود به دردمندی
[B][M1]این مار همیشه میزند نیش[M2]زنهار به زخم کس نخندی
[B][M1]هشدار، بسیست در پس و پیش[M2]بیغوله و پستی و بلندی
[B][M1]با حمله قضا نرانی از خویش[M2]با حیله ره فلک نبندی
[B2]یغما گر زندگی است ایام[A]
[B][M1]ای مرغک خرد، ز اشیانه[M2]پرواز کن و پریدن آموز
[B][M1]تا کی حرکات کودکانه[M2]در باغ و چمن چمیدن آموز
[B][M1]رام تو نمی‌شود زمانه[M2]رام از چه شدی، رمیدن آموز
[B][M1]مندیش که دام هست یا نه[M2]بر مردم چشم، دیدن آموز
[B][M1]شو روز بفکر آب و دانه[M2]هنگام شب، آرمیدن آموز
[B2]از لانه برون مخسب زنهار
[B][M1]این لانهٔ ایمنی که داری[M2]دانی که چسان شدست آباد
[B][M1]کردند هزار استواری[M2]تا گشت چنین بلند بنیاد
[B][M1]دادند باوستادکاری[M2]دوریش ز دستبرد صیاد
[B][M1]تا عمر تو با خوشی گذاری[M2]وز عهد گذشتگان کنی یاد
[B][M1]یک روز، تو هم پدید آری[M2]آسایش کودکان نوزاد
[B2]گه دایه شوی، گهی پرستار
[B][M1]این خانهٔ پاک، پیش از این بود[M2]آرامگه دو مرغ خرسند
[B][M1]کرده به گل آشیانه اندود[M2]یکدل شده از دو عهد و پیوند
[B][M1]یکرنگ چه در زیان چه در سود[M2]هم رنجبر و هم آرزومند
[B][M1]از گردش روزگار خشنود[M2]آورده پدید بیضه‌ای چند
[B][M1]آن یک، پدر هزار مقصود[M2]وین مادر بس نهفته فرزند
[B2]بس رنج کشید و خورد تیمار
[B][M1]گاهی نگران ببام و روزن[M2]بنشست برای پاسبانی
[B][M1]روزی بپرید سوی گلشن[M2]در فکرت قوت زندگانی
[B][M1]خاشاک بسی ز کوی و برزن[M2]آورد برای سایبانی
[B][M1]یک چند به لانه کرد مسکن[M2]آموخت حدیث مهربانی
[B][M1]آنقدر پرش بریخت از تن[M2]آنقدر نمود جانفشانی
[B2]تا راز نهفته شد پدیدار
[B][M1]آن بیضه بهم شکست و مادر[M2]در دامن مهر پروراندت
[B][M1]چون دید ترا ضعیف و بی پر[M2]زیر پر خویشتن نشاندت
[B][M1]بس رفت کوه و دشت و کهسر[M2]تا دانه و میوه‌ای رساندت
[B][M1]چون گشت هوای دهر خوشتر[M2]بر بامک آشیانه خواندت
[B][M1]بسیار پرید تا که آخر[M2]از شاخته بشاخه‌ای پراندت
[B2]آموخت بسیت رسم و رفتار
[B][M1]داد آگهیست چنانکه دانی[M2]از زحمت حبس و فتنهٔ دام
[B][M1]آموخت همی که تا توانی[M2]بیگاه مپر ببرزن و بام
[B][M1]هنگام بهار زندگانی[M2]سرمست براغ و باغ مخرام
[B][M1]کوشید بسی که در نمانی[M2]روز عمل و زمان آرام
[B][M1]برد اینهمه رنج رایگانی[M2]چون تجربه یافتی سرانجام
[B2]رفت و بتو واگذاشت این کار[A]
[B][M1]عالمی طعنه زد به نادانی[M2]که بهر موی من دو صد هنر است
[B][M1]چون توئی را به نیم جو نخرند[M2]مرد نادان ز چارپا بتر است
[B][M1]نه تن این، بر دل تو بار بلاست[M2]نه سر این، بر تن تو درد سر است
[B][M1]بر شاخ هنر چگونه خوری[M2]تو که کارت همیشه خواب و خور است
[B][M1]نشود هیچگاه پیرو جهل[M2]هر که در راه علم، رهسپر است
[B][M1]نسزد زندگی و بی‌خبری[M2]مرده است آنکه چون تو بیخبر است
[B][M1]ره آزادگان، دگر راهی است[M2]مردمی را اشارتی دگر است
[B][M1]راحت آنرا رسد که رنج برد[M2]خرمن آنرا بود که برزگر است
[B][M1]هنر و فضل در سپهر وجود[M2]عالم افروز چون خور و قمر است
[B][M1]گر تو هفتاد قرن عمر کنی[M2]هستیت هیچ و فرصتت هدر است
[B][M1]سر ما را بسر بسی سوداست[M2]ره ما را هزار رهگذر است
[B][M1]نه شما را از دهر منظوری است[M2]نه کسی را سوی شما نظر است
[B][M1]همهٔ خلق، دوستان منند[M2]مگسانند هر کجا شکر است
[B][M1]همچو مرغ هوا سبک بپرم[M2]که مرا علم، همچو بال و پر است
[B][M1]وقت تدبیر، دانشم یار است[M2]روز میدان، فضیلتم سپر است
[B][M1]باغ حکمت، خزان نخواهد دید[M2]هر زمان جلوه‌ایش تازه‌تر است
[B][M1]همتراز وی گنج عرفان نیست[M2]هر چه در کان دهر، سیم و زر است
[B][M1]عقل، مرغ است و فکر دانهٔ او[M2]جسم راهی و روح راهبر است
[B][M1]هم ز جهل تو سوخت حاصل تو[M2]عمر چون پنبه، جهل چون شرر است
[B][M1]صبح ما شامگه نخواهد داشت[M2]آفتاب شما به باختر است
[B][M1]تو ز گفتار من بسی بتری[M2]آنچه گفتم هنوز مختصر است
[B][M1]گفت ما را سر مناقشه نیست[M2]این چه پر گوئی و چه شور و شر است
[B][M1]بی سبب گرد جنگ و کینه مگرد[M2]که نه هر جنگجوی را ظفر است
[B][M1]فضل، خود همچو مشک، غماز است[M2]علم، خود همچو صبح، پرده در است
[B][M1]چون بنائی است پست، خود بینی[M2]که نه‌اش پایه و نه بام و در است
[B][M1]گفتهٔ بی عمل چو باد هواست[M2]ابره را محکمی ز آستر است
[B][M1]هیچگه شمع بی فتیله نسوخت[M2]تا عمل نیست، علم بی اثر است
[B][M1]خویش را خیره بی نظیر مدان[M2]مادر دهر را بسی پسر است
[B][M1]اگرت دیده‌ایست، راهی پوی[M2]چند خندی بر آنکه بی بصر است
[B][M1]نیکنامی ز نیک کاری زاد[M2]نه ز هر نام، شخص نامور است
[B][M1]خویشتن خواه را چه معرفتست[M2]شاخه عجب را چه برگ و بر است
[B][M1]از سخن گفتن تو دانستم[M2]که نه خشک اندرین سبد، نه تر است
[B][M1]در تو برقی ز نور دانش نیست[M2]همه باد بروت بی ثمر است
[B][M1]اگر این است فضل اهل هنر[M2]خنکا آن کسی که بی هنر است
[A]
[B][M1]عدسی وقت پختن، از ماشی[M2]روی پیچید و گفت این چه کسی است
[B][M1]ماش خندید و گفت غره مشو[M2]زانکه چون من فزون و چون تو بسی است
[B][M1]هر چه را میپزند، خواهد پخت[M2]چه تفاوت که ماش یا عدسی است
[B][M1]جز تو در دیگ، هر چه ریخته‌اند[M2]تو گمان میکنی که خار و خسی است
[B][M1]زحمت من برای مقصودی است[M2]جست و خیز تو بهر ملتمسی است
[B][M1]کارگر هر که هست محترمست[M2]هر کسی در دیار خویش کسی است
[B][M1]فرصت از دست میرود، هشدار[M2]عمر چون کاروان بی جرسی است
[B][M1]هر پری را هوای پروازی است[M2]گر پر باز و گر پر مگسی است
[B][M1]جز حقیقت، هر آنچه میگوئیم[M2]هایهوئی و بازی و هوسی است
[B][M1]چه توان کرد! اندرین دریا[M2]دست و پا میزنیم تا نفسی است
[B][M1]نه تو را بر فرار، نیروئی است[M2]نه مرا بر خلاص، دسترسی است
[B][M1]همه را بار بر نهند به پشت[M2]کس نپرسد که فاره یا فرسی است
[B][M1]گر که طاوس یا که گنجشکی[M2]عاقبت رمز دامی و قفسی است
[A]
[B][M1]بادی وزید و لانهٔ خردی خراب کرد[M2]بشکست بامکی و فرو ریخت بر سری
[B][M1]لرزید پیکری و تبه گشت فرصتی[M2]افتاد مرغکی وز خون سرخ شد پری
[B][M1]از ظلم رهزنی، ز رهی ماند رهروی[M2]از دستبرد حادثه‌ای، بسته شد دری
[B][M1]از هم گسست رشتهٔ عهد و مودتی[M2]نابود گشت نام و نشانی ز دفتری
[B][M1]فریاد شوق دیگر از آن لانه برنخاست[M2]و آن خار و خس فکنده شد آخر در آذری
[B][M1]ناچیز گشت آرزوی چند ساله‌ای[M2]دور اوفتاد کودک خردی ز مادری
[A]
[B][M1]بلبلی از جلوهٔ گل بی قرار[M2]گشت طربناک بفصل بهار
[B][M1]در چمن آمد غزلی نغز خواند[M2]رقص کنان بال و پری برفشاند
[B][M1]بیخود از این سوی بدانسو پرید[M2]تا که بشاخ گل سرخ آرمید
[B][M1]پهلوی جانان چو بیفکند رخت[M2]مورچه‌ای دید بپای درخت
[B][M1]با همه هیچی، همه تدبیر و کار[M2]با همه خردی، قدمش استوار
[B][M1]ز انده ایام نگردد زبون[M2]رایت سعیش نشود واژگون
[B][M1]قصه نراند ز بتان چمن[M2]پا ننهد جز بره خویشتن
[B][M1]مرغک دلداده بعجب و غرور[M2]کرد یکی لحظه تماشای مور
[B][M1]خنده کنان گفت که ای بیخبر[M2]مور ندیدم چو تو کوته نظر
[B][M1]روز نشاط است، گه کار نیست[M2]وقت غم و توشهٔ انبار نیست
[B][M1]همرهی طالع فیروزبین[M2]دولت جان پرور نوروز بین
[B][M1]هان مکش این زحمت و مشکن کمر[M2]هین بنشین، می‌شنو و می‌نگر
[B][M1]نغمهٔ مرغان سحرخیز را[M2]معجزهٔ ابر گهرریز را
[B][M1]مور بدو گفت بدینسان جواب[M2]غافلی، ای عاشق بیصبر و تاب
[B][M1]نغمهٔ مرغ سحری هفته‌ایست[M2]قهقهٔ کبک دری هفته‌ایست
[B][M1]روز تو یکروز بپایان رسد[M2]نوبت سرمای زمستان رسد
[B][M1]همچو من ای دوست، سرائی بساز[M2]جایگه توش و نوائی بساز
[B][M1]بر نشد از روزن کس، دود ما[M2]نیست جز از مایهٔ ما، سود ما
[B][M1]ساخته‌ام بام و در و خانه‌ای[M2]تا نروم بر در بیگانه‌ای
[B][M1]تو بسخن تکیه‌کنی، من بکار[M2]ما هنر اندوخته‌ایم و تو عار
[B][M1]کارگر خاکم و مزدور باد[M2]مزد مرا هر چه فلک داد، داد
[B][M1]لانه بسی تنگ و دلم تنگ نیست[M2]بس هنرم هست، ولی ننگ نیست
[B][M1]کار خود، ای دوست نکو میکنم[M2]پارگی وقت رفو میکنم
[B][M1]شبچره داریم شب و روز چاشت[M2]روزی ما کرد سپهر آنچه داشت
[B][M1]سر ننهادیم ببالین کس[M2]بالش ما همت ما بود و بس
[B][M1]رنجه کن امروز چو ما پای خویش[M2]گرد کن آذوقهٔ فردای خویش
[B][M1]خیز و بیندای به گل، بام را[M2]بنگر از آغاز، سرانجام را
[B][M1]لانه دل‌افروزتر است از چمن[M2]کار، گرانسنگتر است از سخن
[B][M1]گر نروی راست در این راه راست[M2]چرخ بلند از تو کند بازخواست
[B][M1]گر نشوی پخته در این کارها[M2]دهر بدوش تو نهد بارها
[B][M1]گل دو سه روزیست ترا میهمان[M2]میبردش فتنهٔ باد خزان
[B][M1]گفت ز سرما و زمستان مگو[M2]مسلهٔ توبه به مستان مگو
[B][M1]نو گل ما را ز خزان باک نیست[M2]باد چرا میبردش خاک نیست
[B][M1]ما ز گل اندود نکردیم بام[M2]دامن گل بستر ما شد مدام
[B][M1]عاشق دلسوخته آگه نشد[M2]آگه ازین فرصت کوته نشد
[B][M1]شب همه شب بر سر آنشاخه خفت[M2]هر سحرش چشم بدت دور گفت
[B][M1]کاش بدانگونه که امید داشت[M2]باغ و چمن رونق جاوید داشت
[B][M1]چونکه مهی چند بدینسان گذشت[M2]گشت خریف و گه جولان گذشت
[B][M1]چهر چمن زرد شد از تند باد[M2]برگ ز گل، غنچه ز گلشن فتاد
[B][M1]دولت گلزار بیکجا برفت[M2]وان گل صد برگ بیغما برفت
[B][M1]در رخ دلدار جمالی نماند[M2]شام خوشی، روز وصالی نماند
[B][M1]طرح چمن طیب و صفائی نداشت[M2]گلبن پژمرده بهائی نداشت
[B][M1]دزد خزان آمد و کالا ربود[M2]راحت از آن عاشق شیدا ربود
[B][M1]دید که هنگام زمستان شده[M2]موسم هشیاری مستان شده
[B][M1]خرمنش از برق هوی سوخته[M2]دانه و آذوقه نیندوخته
[B][M1]اندهش از دیده و دل نور برد[M2]دست طلب نزد همان مور برد
[B][M1]گفت چنین خانه و مهمان کجا[M2]مور کجا، مرغ سلیمان کجا
[B][M1]گفت یکی روز مرا دیده‌ای[M2]نیک بیندیش کجا دیده‌ای
[B][M1]گفت حدیث تو بگوش آشناست[M2]منعم دوشینه چرا بی نواست
[B][M1]در صف گلشن نه چنان دیدمت[M2]رقص کنان، نغمه زنان دیدمت
[B][M1]لقمهٔ بی دود و دمی داشتی[M2]صحبت زیبا صنمی داشتی
[B][M1]بر لب هر جوی، صلا میزدی[M2]طعنه بخاموشی ما میزدی
[B][M1]بسترت آنروز گل آمود بود[M2]خاطرت آسوده و خشنود بود
[B][M1]ریخته بال و پر زرین تو[M2]چونی و چونست نگارین تو
[B][M1]گفت نگارین مرا باد برد[M2]میشنوی؟ آن گل نوزاد مرد
[B][M1]مرحمتی میکن و جائیم ده[M2]گرسنه‌ام، برگ و نوائیم ده
[B][M1]گفت که در خانه مرا سور نیست[M2]ریزه خور مور به جز مور نیست
[B][M1]رو که در خانهٔ خود بسته‌ایم[M2]نیست گه کار، بسی خسته‌ایم
[B][M1]دانه و قوتی که در انبان ماست[M2]توشهٔ سرمای زمستان ماست
[B][M1]رو بنشین تا که بهار آیدت[M2]شاهد دولت بکنار آیدت
[B][M1]چرخ بکار تو قراری دهد[M2]شاخ گلی روید و باری دهد
[B][M1]ما نگرفتیم ز بیگانه وام[M2]پخته ندادیم بسودای خام
[B][M1]مورچه گر وام دهد، خود گداست[M2]چون تو در ایام شتا، ناشتاست
[A]
[B][M1]به ماه دی، گلستان گفت با برف[M2]که ما را چند حیران میگذاری
[B][M1]بسی باریده‌ای بر گلشن و راغ[M2]چه خواهد بود گر زین پس نباری
[B][M1]بسی گلبن، کفن پوشید از تو[M2]بسی کردی بخوبان سوگواری
[B][M1]شکستی هر چه را، دیگر نپیوست[M2]زدی هر زخم، گشت آن زخم کاری
[B][M1]هزاران غنچه نشکفته بردی[M2]نوید برگ سبزی هم نیاری
[B][M1]چو گستردی بساط دشمنی را[M2]هزاران دوست را کردی فراری
[B][M1]بگفت ای دوست، مهر از کینه بشناس[M2]ز ما ناید به جز تیمارخواری
[B][M1]هزاران راز بود اندر دل خاک[M2]چه کردستیم ما جز رازداری
[B][M1]بهر بی توشه ساز و برگ دادم[M2]نکردم هیچگه ناسازگاری
[B][M1]بهار از دکهٔ من حله گیرد[M2]شکوفه باشد از من یادگاری
[B][M1]من آموزم درختان کهن را[M2]گهی سرسبزی و گه میوه‌داری
[B][M1]مرا هر سال، گردون میفرستد[M2]به گلزار از پی آموزگاری
[B][M1]چمن یکسر نگارستان شد از من[M2]چرا نقش بد از من مینگاری
[B][M1]به گل گفتم رموز دلفریبی[M2]به بلبل، داستان دوستاری
[B][M1]ز من، گلهای نوروزی شب و روز[M2]فرا گیرند درس کامکاری
[B][M1]چو من گنجور باغ و بوستانم[M2]درین گنجینه داری هر چه داری
[B][M1]مرا با خود ودیعتهاست پنهان[M2]ز دوران بدین بی اعتباری
[B][M1]هزاران گنج را گشتم نگهبان[M2]بدین بی پائی و ناپایداری
[B][M1]دل و دامن نیالودم به پستی[M2]بری بودم ز ننگ بد شعاری
[B][M1]سپیدم زان سبب کردند در بر[M2]که باشد جامهٔ پرهیزکاری
[B][M1]قضا بس کار بشمرد و بمن داد[M2]هزاران کار کردم گر شماری
[B][M1]برای خواب سرو و لاله و گل[M2]چه شبها کرده‌ام شب زنده‌داری
[B][M1]به خیری گفتم اندر وقت سرما[M2]که میل خواب داری؟ گفت آری
[B][M1]به بلبل گفتم اندر لانه بنشین[M2]که ایمن باشی از باز شکاری
[B][M1]چو نسرین اوفتاد از پای، گفتم[M2]که باید صبر کرد و بردباری
[B][M1]شکستم لاله را ساغر، که دیگر[M2]ننوشد می بوقت هوشیاری
[B][M1]فشردم نرگس مخمور را گوش[M2]که تا بیرون کند از سر خماری
[B][M1]چو سوسن خسته شد گفتم چه خواهی[M2]بگفت ار راست باید گفت، یاری
[B][M1]ز برف آماده گشت آب گوارا[M2]گوارائی رسد زین ناگواری
[B][M1]بهار از سردی من یافت گرمی[M2]منش دادم کلاه شهریاری
[B][M1]نه گندم داشت برزیگر، نه خرمن[M2]نمیکردیم گر ما پرده‌داری
[B][M1]اگر یکسال گردد خشک‌سالی[M2]زبونی باشد و بد روزگاری
[B][M1]از این پس، باغبان آید به گلشن[M2]مرا بگذشت وقت آبیاری
[B][M1]روان آید به جسم، این مردگانرا[M2]ز باران و ز باد نو بهاری
[B][M1]درختان، برگ و گل آرند یکسر[M2]بدل بر فربهی گردد نزاری
[B][M1]بچهر سرخ گل، روشن کنی چشم[M2]نه بیهوده است این چشم انتظاری
[B][M1]نثارم گل، ره آوردم بهار است[M2]ره‌آورد مرا هرگز نیاری
[B][M1]عروس هستی از من یافت زیور[M2]تو اکنون از منش کن خواستگاری
[B][M1]خبر ده بر خداوندان نعمت[M2]که ما کردیم این خدمتگزاری
[A]
[B][M1]شنیدستم که وقت برگریزان[M2]شد از باد خزان، برگی گریزان
[B][M1]میان شاخه‌ها خود را نهان داشت[M2]رخ از تقدیر، پنهان چون توان داشت
[B][M1]بخود گفتا کازین شاخ تنومند[M2]قضایم هیچگه نتواند افکند
[B][M1]سموم فتنه کرد آهنگ تاراج[M2]ز تنها سر، ز سرها دور شد تاج
[B][M1]قبای سرخ گل دادند بر باد[M2]ز مرغان چمن برخاست فریاد
[B][M1]ز بن برکند گردون بس درختان[M2]سیه گشت اختر بس نیکبختان
[B][M1]به یغما رفت گیتی را جوانی[M2]کرا بود این سعادت جاودانی
[B][M1]ز نرگس دل، ز نسرین سر شکستند[M2]ز قمری پا، ز بلبل پر شکستند
[B][M1]برفت از روی رونق بوستان را[M2]چه دولت بی گلستان باغبان را
[B][M1]ز جانسوز اخگری برخاست دودی[M2]نه تاری ماند زان دیبا، نه پودی
[B][M1]بخود هر شاخه‌ای لرزید ناگاه[M2]فتاد آن برگ مسکین بر سر راه
[B][M1]از آن افتادن بیگه، برآشفت[M2]نهان با شاخک پژمان چنین گفت
[B][M1]که پروردی مرا روزی در آغوش[M2]بروز سختیم کردی فراموش
[B][M1]نشاندی شاد چون طفلان بمهدم[M2]زمانی شیردادی، گاه شهدم
[B][M1]بخاک افتادنم روزی چرا بود[M2]نه آخر دایه‌ام باد صبا بود
[B][M1]هنوز از شکر نیکیهات شادم[M2]چرا بی موجبی دادی به بادم
[B][M1]هنرهای تو نیرومندیم داد[M2]ره و رسم خوشت، خورسندیم داد
[B][M1]گمان میکردم ای یار دلارای[M2]که از سعی تو باشم پای بر جای
[B][M1]چرا پژمرده گشت این چهر شاداب[M2]چه شد کز من گرفتی رونق و آب
[B][M1]بیاد رنج روز تنگدستی[M2]خوشست از زیردستان سرپرستی
[B][M1]نمودی همسر خوبان با غم[M2]ز طیب گل، بیاکندی دماغم
[B][M1]کنون بگسستیم پیوند یاری[M2]ز خورشید و ز باران بهاری
[B][M1]دمی کاز باد فروردین شکفتم[M2]بدامان تو روزی چند خفتم
[B][M1]نسیمی دلکشم آهسته بنشاند[M2]مرا بر تن، حریر سبز پوشاند
[B][M1]من آنگه خرم و فیروز بودم[M2]نخستین مژدهٔ نوروز بودم
[B][M1]نویدی داد هر مرغی ز کارم[M2]گهرها کرد هر ابری نثارم
[B][M1]گرفتم داشتم فرخنده نامی[M2]چه حاصل، زیستم صبحی و شامی
[B][M1]بگفتا بس نماند برگ بر شاخ[M2]حوادث را بود سر پنجه گستاخ
[B][M1]چو شاهین قضا را تیز شد چنگ[M2]نه از صلحت رسد سودی نه از جنگ
[B][M1]چو ماند شبرو ایام بیدار[M2]نه مست اندر امان باشد، نه هشیار
[B][M1]جهان را هر دم آئینی و رائی است[M2]چمن را هم سموم و هم صبائی است
[B][M1]ترا از شاخکی کوته فکندند[M2]ولیک از بس درختان ریشه کندند
[B][M1]تو از تیر سپهر ار باختی رنگ[M2]مرا نیز افکند دست جهان سنگ
[B][M1]نخواهد ماند کس دائم بیک حال[M2]گل پارین نخواهد رست امسال
[B][M1]ندارد عهد گیتی استواری[M2]چه خواهی کرد غیر از سازگاری
[B][M1]ستمکاری، نخست آئین گرگست[M2]چه داند بره کوچک یا بزرگست
[B][M1]تو همچون نقطه، درمانی درین کار[M2]که چون میگردد این فیروزه پرگار
[B][M1]نه تنها بر تو زد گردون شبیخون[M2]مرا نیز از دل و دامن چکد خون
[B][M1]جهانی سوخت ز اسیب تگرگی[M2]چه غم کاز شاخکی افتاد برگی
[B][M1]چو تیغ مهرگانی بر ستیزد[M2]ز شاخ و برگ، خون ناب ریزد
[B][M1]بساط باغ را بی گل صفا نیست[M2]تو برگی، برگ را چندان بها نیست
[B][M1]چو گل یکهفته ماند و لاله یکروز[M2]نزیبد چون توئی را ناله و سوز
[B][M1]چو آن گنجینه را گلشن شد از دست[M2]چه غم گر برگ خشکی نیست یا هست
[B][M1]مرا از خویشتن برتر مپندار[M2]تو بشکستی، مرا بشکست بازار
[B][M1]کجا گردن فرازد شاخساری[M2]که بر سر نیستش برگی و باری
[B][M1]نماند بر بلندی هیچ خودخواه[M2]درافتد چون تو روزی بر گذرگاه
[A]
[B][M1]بنفشه صبحدم افسرد و باغبان گفتش[M2]که بیگه از چمن آزرد و زود روی نهفت
[B][M1]جواب داد که ما زود رفتنی بودیم[M2]چرا که زود فسرد آن گلی که زود شکفت
[B][M1]کنون شکسته و هنگام شام، خاک رهم[M2]تو خود مرا سحر از طرف باغ خواهی رفت
[B][M1]غم شکستگیم نیست، زانکه دایهٔ دهر[M2]بروز طفلیم از روزگار پیری گفت
[B][M1]ز نرد زندگی ایمن مشو که طاسک بخت[M2]هزار طاق پدید آرد از پی یک جفت
[B][M1]به جرم یک دو صباحی نشستن اندر باغ[M2]هزار قرن در آغوش خاک باید خفت
[B][M1]خوش آن کسیکه چو گل، یک دو شب به گلشن عمر[M2]نخفت و شبرو ایام هر چه گفت، شنفت
[A]
[B][M1]خمید نرگس پژمرده‌ای ز انده و شرم[M2]چو دید جلوهٔ گلهای بوستانی را
[B][M1]فکند بر گل خودروی دیدهٔ امید[M2]نهفته گفت بدو این غم نهانی را
[B][M1]که بر نکرده سر از خاک، در بسیط زمین[M2]شدم نشانه بلاهای آسمانی را
[B][M1]مرا به سفرهٔ خالی زمانه مهمان کرد[M2]ندیده چشم کس اینگونه میهمانی را
[B][M1]طبیب باد صبا را بگوی از ره مهر[M2]که تا دوا کند این درد ناگهانی را
[B][M1]ز کاردانی دیروز من چه سود امروز[M2]چو کار نیست، چه تاثیر کاردانی را
[B][M1]به چشم خیرهٔ ایام هر چه خیره شدم[M2]ندید دیدهٔ من روی مهربانی را
[B][M1]من از صبا و چمن بدگمان نمیگشتم[M2]زمانه در دلم افکند بدگمانی را
[B][M1]چنان خوشند گل و ارغوان که پنداری[M2]خریده‌اند همه ملک شادمانی را
[B][M1]شکستم و نشد آگاه باغبان قضا[M2]نخوانده بود مگر درس باغبانی را
[B][M1]بمن جوانی خود را بسیم و زر بفروش[M2]که زر و سیم کلید است کامرانی را
[B][M1]جواب داد که آئین روزگار اینست[M2]بسی بلند و پستی است زندگانی را
[B][M1]بکس نداد توانائی این سپهر بلند[M2]که از پیش نفرستاد ناتوانی را
[B][M1]هنوز تازه رسیدی و اوستاد فلک[M2]نگفته بهر تو اسرار باستانی را
[B][M1]در آن مکان که جوانی دمی و عمر شبی است[M2]بخیره میطلبی عمر جاودانی را
[B][M1]نهان هر گل و بهر سبزه‌ای دو صد معنی است[M2]بجز زمانه نداند کس این معانی را
[B][M1]ز گنج وقت، نوائی ببر که شبرو دهر[M2]برایگان برد این گنج رایگانی را
[B][M1]ز رنگ سرخ گل ارغوان مشو دلتنگ[M2]خزان سیه کند آن روی ارغوانی را
[B][M1]گرانبهاست گل اندر چمن ولی مشتاب[M2]بدل کنند به ارزانی این گرانی را
[B][M1]زمانه بر تن ریحان و لاله و نسرین[M2]بسی دریده قباهای پرنیانی را
[B][M1]من و تو را ببرد دزد چرخ پیر، از آنک[M2]ز دزد خواسته بودیم پاسبانی را
[B][M1]چمن چگونه رهد ز آفت دی و بهمن[M2]صبا چه چاره کند باد مهرگانی را
[B][M1]تو زر و سیم نگهدار کاندرین بازار[M2]بسیم و زر نخریده است کس جوانی را
[A]
[B][M1]بزرگی داد یک درهم گدا را[M2]که هنگام دعا یاد آر ما را
[B][M1]یکی خندید و گفت این درهم خرد[M2]نمی‌ارزید این بیع و شرا را
[B][M1]روان پاک را آلوده مپسند[M2]حجاب دل مکن روی و ریا را
[B][M1]مکن هرگز بطاعت خودنمائی[M2]بران زین خانه، نفس خودنما را
[B][M1]بزن دزدان راه عقل را راه[M2]مطیع خویش کن حرص و هوی را
[B][M1]چه دادی جز یکی درهم که خواهی[M2]بهشت و نعمت ارض و سما را
[B][M1]مشو گر ره شناسی، پیرو آز[M2]که گمراهیست راه، این پیشوا را
[B][M1]نشاید خواست از درویش پاداش[M2]نباید کشت، احسان و عطا را
[B][M1]صفای باغ هستی، نیک کاریست[M2]چه رونق، باغ بیرنگ و صفا را
[B][M1]به نومیدی، در شفقت گشودن[M2]بس است امید رحمت، پارسا را
[B][M1]تو نیکی کن بمسکین و تهیدست[M2]که نیکی، خود سبب گردد دعا را
[B][M1]از آن بزمت چنین کردند روشن[M2]که بخشی نور، بزم بی ضیا را
[B][M1]از آن بازوت را دادند نیرو[M2]که گیری دست هر بیدست و پا را
[B][M1]از آن معنی پزشکت کرد گردون[M2]که بشناسی ز هم درد و دوا را
[B][M1]مشو خودبین، که نیکی با فقیران[M2]نخستین فرض بودست اغنیا را
[B][M1]ز محتاجان خبر گیر، ایکه داری[M2]چراغ دولت و گنج غنا را
[B][M1]بوقت بخشش و انفاق، پروین[M2]نباید داشت در دل جز خدا را
[A]
[B][M1]بغاری تیره، درویشی دمی خفت[M2]دران خفتن، باو گنجی چنین گفت
[B][M1]که من گنجم، چو خاکم پست مشمار[M2]مرا زین خاکدان تیره بردار
[B][M1]بس است این انزوا و خاکساری[M2]کشیدن رنج و کردن بردباری
[B][M1]شکستن خاطری در سینه‌ای تنگ[M2]نهادن گوهر و برداشتن سنگ
[B][M1]فشردن در تنی، پاکیزه جانی[M2]همائی را فکندن استخوانی
[B][M1]بنام زندگی هر لحظه مردن[M2]بجای آب و نان، خونابه خوردن
[B][M1]بخشت آسودن و بر خاک خفتن[M2]شدن خاکستر و آتش نهفتن
[B][M1]ترا زین پس نخواهد بود رنجی[M2]که دادت آسمان، بیرنج گنجی
[B][M1]ببر زین گوهر و زر، دامنی چند[M2]بخر پاتابه و پیراهنی چند
[B][M1]برای خود مهیا کن سرائی[M2]چراغی، موزه‌ای، فرشی، قبائی
[B][M1]بگفت ای دوست، ما را حاصل از گنج[M2]نخواهد بود غیر از محنت و رنج
[B][M1]چو میباید فکند این پشته از پشت[M2]زر و گوهر چه یکدامن چه یکمشت
[B][M1]ترا بهتر که جوید نام جوئی[M2]که ما را نیست در دل آرزوئی
[B][M1]مرا افتادگی آزادگی داد[M2]نیفتاد آنکه مانند من افتاد
[B][M1]چو ما بستیم دیو آز را دست[M2]چه غم گر دیو گردون دست ما بست
[B][M1]چو شد هر گنج را ماری نگهدار[M2]نه این گنجینه میخواهم، نه آن مار
[B][M1]نهان در خانهٔ دل، رهزنانند[M2]که دائم در کمین عقل و جانند
[B][M1]چو زر گردید اندر خانه بسیار[M2]گهی دزد از در آید، گه ز دیوار
[B][M1]سبکباران سبک رفتند ازین کوی[M2]نکردند این گل پر خار را بوی
[B][M1]ز تن زان کاستم کاز جان نکاهم[M2]چو هیچم نیست، هیچ از کس نخواهم
[B][M1]فسون دیو، بی تاثیر خوشتر[M2]عدوی نفس، در زنجیر خوشتر
[B][M1]هراس راه و بیم رهزنم نیست[M2]که دیناری بدست و دامنم نیست
[A]
[B][M1]به سر خاک پدر، دخترکی[M2]صورت و سینه بناخن میخست
[B][M1]که نه پیوند و نه مادر دارم[M2]کاش روحم به پدر می‌پیوست
[B][M1]گریه‌ام بهر پدر نیست که او[M2]مرد و از رنج تهیدستی رست
[B][M1]زان کنم گریه که اندریم بخت[M2]دام بر هر طرف انداخت گسست
[B][M1]شصت سال آفت این دریا دید[M2]هیچ ماهیش نیفتاد به شست
[B][M1]پدرم مرد ز بی داروئی[M2]وندرین کوی، سه داروگر هست
[B][M1]دل مسکینم از این غم بگداخت[M2]که طبیبش ببالین ننشست
[B][M1]سوی همسایه پی نان رفتم[M2]تا مرا دید، در خانه ببست
[B][M1]همه دیدند که افتاده ز پای[M2]لیک روزی نگرفتندش دست
[B][M1]آب دادم بپدر چون نان خواست[M2]دیشب از دیدهٔ من آتش جست
[B][M1]هم قبا داشت ثریا، هم کفش[M2]دل من بود که ایام شکست
[B][M1]اینهمه بخل چرا کرد، مگر[M2]من چه میخواستم از گیتی پست
[B][M1]سیم و زر بود، خدائی گر بود[M2]آه از این آدمی دیوپرست
[A]
[B][M1]دید موری در رهی پیلی سترک[M2]گفت باید بود چون پیلان بزرگ
[B][M1]من چنین خرد و نزارم زانسبب[M2]که نه روز آسایشی دارم، نه شب
[B][M1]بار بردم، کار کردم هر نفس[M2]نه گرفتم مزد، نه گفتند بس
[B][M1]ره سپردم روزها و ماهها[M2]اوفتادم بارها در راهها
[B][M1]خاک را کندیم با جان کندنی[M2]ساختیم آرامگاه و مامنی
[B][M1]دانه آوردیم از جوی و جری[M2]لانه پر کردیم با خشک و تری
[B][M1]خوی کردم با بد و نیک سپهر[M2]نیکیم را بد شمرد آن سست مهر
[B][M1]فیل با این جثه دارد فیلبان[M2]من بدین خردی، زبون آسمان
[B][M1]نان فیل آماده هر شام و سحر[M2]آب و دان مور اندر جوی و جر
[B][M1]فیل را شد زین اطلس زیب پشت[M2]بردباری، مور را افکند و کشت
[B][M1]فیل می‌بالد به خرطوم دراز[M2]مور می‌سوزد برای برگ و ساز
[B][M1]کارم از پرهیزکاری به نشد[M2]جز به نان حرص، کس فربه نشد
[B][M1]اوفتادستیم زیر چرخ جور[M2]بر سر ما میزند این چرخ دور
[B][M1]آسیای دهر را چون گندمیم[M2]گر چه پیدائیم، پنهان و گمیم
[B][M1]به کزین پس ترک گویم لانه را[M2]بهر موران واگذارم دانه را
[B][M1]از چه گیتی کرد بر من کار تنگ[M2]از چه رو در راه من افکند سنگ
[B][M1]باید این سنگ از میان برداشتن[M2]راه روشن در برابر داشتن
[B][M1]من از این ساعت شدم پیل دمان[M2]نیست اینجا جای پیل و پیلبان
[B][M1]لانهٔ موران کجا و پیل مست[M2]باید اندر خانهٔ دیگر نشست
[B][M1]حامی زور است چرخ زورمند[M2]زورمندم من! نترسم از گزند
[B][M1]بعد از این بازست ما را چشم و گوش[M2]کم نخواهد داد چرخ کم فروش
[B][M1]فیل گفت این راه مشکل واگذار[M2]کار خود میکن، ترا با ما چکار
[B][M1]گر شوی یک لحظه با من همسفر[M2]هم در آن یک لحظه پیش آید خطر
[B][M1]گر بیائی یک سفر ما را ز پی[M2]در سر و ساقت نه رگ ماند، نه پی
[B][M1]من بهر گامی که بنهادم بخاک[M2]صد هزاران چون ترا کردم هلاک
[B][M1]من چه میدانم ملخ یا مور بود[M2]هر چه بود، از آتش ما گشت دود
[B][M1]همعنان من شدن، کار تو نیست[M2]توشهٔ این راه در بار تو نیست
[B][M1]در خیال آنکه کاری میکنی[M2]خویش را گرد و غباری میکنی
[B][M1]ضعف خود گر سنجی و نیروی من[M2]نگروی تا پای داری سوی من
[B][M1]لانه نزدیک است، از من دور شو[M2]پیلی از موران نیاید، مور شو
[B][M1]حلقه بهر دام خودبینی مساز[M2]آنچه بردستی، بنادانی مباز
[B][M1]من نمی‌بینم ترا در زیر پای[M2]تا توانی زیر پای من میای
[B][M1]فیل را آن مور از دنبال رفت[M2]هر که رفت از ره، بدین منوال رفت
[B][M1]ناگهان افتاد زیر پای پیل[M2]هم کثیر از دست داد و هم قلیل
[B][M1]روح بی پندار، زر بی غش است[M2]آتشست این خودپسندی، آتش است
[B][M1]پنبهٔ این شعلهٔ سوزان شدیم[M2]آتش پندار را دامان زدیم
[B][M1]جملگی همسایهٔ این اخگریم[M2]پیش از آن کآبی رسد خاکستریم
[B][M1]حاصلی کش آبیار، اهریمنست[M2]سوزد ار یک خوشه، گر صد خرمنست
[B][M1]بار هر کس، در خور یارای اوست[M2]موزهٔ هر کس برای پای اوست
[A]
[B][M1]گفت دیوار قصر پادشهی[M2]که بلندی، مرا سزاوار است
[B][M1]هر که مانند من سرافرازد[M2]پایدار و بلند مقدار است
[B][M1]فرخم زان سبب که سایهٔ من[M2]جای آسایش جهاندار است
[B][M1]نقش بام و درم ز سیم و زر است[M2]پرده‌ام از حریر گلنار است
[B][M1]در پناه من ایمن است ز رنج[M2]شاه، گر خفته یا که بیدار است
[B][M1]سوی من، دزد ره نیابد از آنک[M2]تا کمند افکند گرفتار است
[B][M1]همگی بر در منند گدای[M2]هر چه میر و وزیر و سالار است
[B][M1]قفل سیمم بنزد سیمگر است[M2]پردهٔ اطلسم ببازار است
[B][M1]با منش هیچ حیله در نگرفت[M2]گرچه شبگرد چرخ، غدار است
[B][M1]باد و برفم بسی بخست و هنوز[M2]قوت و استقامتم یار است
[B][M1]من ز تدبیر خود بلند شدم[M2]هر که کوته نظر بود خوار است
[B][M1]نیکبخت آنکه نیتش نیکوست[M2]نیکنام آنکه نیک رفتار است
[B][M1]قرنها رفت و هیچ خم نشدم[M2]گر چه دائم بپشت من بار است
[B][M1]اثر من بجای خواهد ماند[M2]زانکه محکم‌ترین آثار است
[B][M1]پایه گفت اینقدر بخویش مناز[M2]در و دیوار و بام، بسیار است
[B][M1]اندر آنجا که کار باید کرد[M2]چه فضیلت برای گفتار است
[B][M1]نشنیدی که مردم هنری[M2]هنر و فضل را خریدار است
[B][M1]معرفت هر چه هست در معنی است[M2]نه درین صورت پدیدار است
[B][M1]گرچه فرخنده است مرغ همای[M2]چونکه افتاد و مرد، مردار است
[B][M1]از تو، کار تو پیشرفت نکرد[M2]نکتهٔ دیگری درین کار است
[B][M1]همه سنگینی تو، روی من است[M2]گر جوی، گر هزار خروار است
[B][M1]تو ز من داری این گرانسنگی[M2]پیکر بی روان، سبکسار است
[B][M1]همه بر پای، از ثبات منند[M2]هر چه ایوان و بام و انبار است
[B][M1]گر چه این کاخ را منم بنیاد[M2]سخن از خویش گفتنم عار است
[B][M1]کارها را شمردن آسان است[M2]فکر و تدبیر کار دشوار است
[B][M1]بار هر رهنورد، یکسان نیست[M2]این سبکبار و آن گرانبار است
[B][M1]هر کسی را وظیفه و عملی است[M2]رشته‌ای پود و رشته‌ای تار است
[B][M1]وقت پرواز، بال و پر باید[M2]که نه این کار چنگ و منقار است
[B][M1]همه پروردگان آب و گلند[M2]هر چه در باغ از گل و خار است
[B][M1]عافیت از طبیب تنها نیست[M2]هر ز دارو، هم از پرستار است
[B][M1]هر کجا نقطه‌ای و دائره‌ایست[M2]قصه‌ای هم ز سیر پرگار است
[B][M1]رو، که اول حدیث پایه کنند[M2]هر کجا گفتگوی دیوار است
[A]
[B][M1]به آب روان گفت گل کز تو خواهم[M2]که رازی که گویم به بلبل بگوئی
[B][M1]پیام ار فرستد، پیامش بیاری[M2]بخاک ار درافتد، غبارش بشوئی
[B][M1]بگوئی که ما را بود دیده بر ره[M2]که فردا بیائی و ما را ببوئی
[B][M1]بگفتا به جوی آب رفته نیاید[M2]نیابی مرا، گر چه عمری بجوئی
[B][M1]پیامی که داری به پیک دگر ده[M2]بامید من هرگز این ره نپوئی
[B][M1]من از جوی چون بگذرم برنگردم[M2]چو پژمرده گشتی تو، دیگر نروئی
[B][M1]بفردا چه میافکنی کار امروز[M2]بخوان آنکسی را که مشتاق اوئی
[B][M1]بد اندیشه گیتی بناگه بدزدد[M2]ز بلبل خوشی و ز گل خوبروئی
[B][M1]چو فردا شود، دیگرت کس نبوید[M2]که بی رنگ و بی بوی، چون خاک کوئی
[B][M1]دل از آرزو یکنفس بود خرم[M2]تو اندر دل باغ، چون آرزوئی
[B][M1]چو آب روان خوش کن این مرز و بگذر[M2]تو مانند آبی که اکنون به جوئی
[B][M1]نکو کار شو تا توانی، که دائم[M2]نمانداست در روی نیکو، نکوئی
[B][M1]تو پاکیزه خو را شکیبی نباشد[M2]چو گردون گردان کند تندخوئی
[B][M1]نبیند گه سختی و تنگدستی[M2]ز یاران یکدل، کسی جز دوروئی
[A]
[B][M1]ز سری، موی سپیدی روئید[M2]خنده‌ها کرد بر او موی سیاه
[B][M1]که چرا در صف ما بنشستی[M2]تو ز یک راهی و ما از یک راه
[B][M1]گفت من با تو عبث ننشستم[M2]بنشاندند مرا خواه نخواه
[B][M1]گه روئیدن من بود امروز[M2]گل تقدیر نروید بیگاه
[B][M1]رهرو راه قضا و قدرم[M2]راهم این بود، نبودم گمراه
[B][M1]قاصد پیریم، از دیدن من[M2]این یکی گفت دریغ، آن یک آه
[B][M1]خرمن هستی خود کرد درو[M2]هر که بر خوشهٔ من کرد نگاه
[B][M1]سپهی بود جوانی که شکست[M2]پیری امروز برانگیخت سپاه
[B][M1]رست چون موی سیه، موی سپید[M2]چه خبر داشت که دارند اکراه
[B][M1]رنگ بالای سیه بسیار است[M2]نیستی از خم تقدیر آگاه
[B][M1]گه سیه رنگ کند، گاه سفید[M2]رنگرز اوست، مرا چیست گناه
[B][M1]چو تو، یکروز سیه بودم وخوش[M2]سیهی گشت سپیدی ناگاه
[B][M1]تو هم ایدوست چو من خواهی شد[M2]باش یکروز بر این قصه گواه
[B][M1]هر چه دانی، بمن امروز بخند[M2]تا که چون من کندت هفته و ماه
[B][M1]از سپید و سیه و زشت و نکو[M2]هر چه هستیم، تباهیم تباه
[B][M1]قصه خویش دراز از چه کنیم[M2]وقت بیگه شد و فرصت کوتاه
[A]
[B][M1]بدامان گلستانی شبانگاه[M2]چنین میکرد بلبل راز با ماه
[B][M1]که ای امید بخش دوستداران[M2]فروغ محفل شب زنده‌داران
[B][M1]ز پاکیت، آسمان را فر و پاکی[M2]ز انوارت، زمین را تابناکی
[B][M1]شبی کز چهره، برقع برگشائی[M2]برخسار گل افتد روشنائی
[B][M1]مرا خوشتر نباشد زان دمی چند[M2]که بر گلبرگ، بینم شبنمی چند
[B][M1]مبارک با تو، هر جا نوبهاریست[M2]مصفا از تو، هر جا کشتزاری است
[B][M1]نکوئی کن چو در بالا نشستی[M2]نزیبد نیکوان را خودپرستی
[B][M1]تو نوری، نور با ظلمت نخوابد[M2]طبیب از دردمندان رخ نتابد
[B][M1]بکان اندر، تو بخشی لعل را فام[M2]تجلی از تو گیرد باده در جام
[B][M1]فروغ افکن بهر کوتاه بامی[M2]که هر بامی نشانی شد ز نامی
[B][M1]چراغ پیرزن بس زود میرد[M2]خوشست ار کلبه‌اش نور از تو گیرد
[B][M1]بدین پاکیزگی و نیک رائی[M2]گهی پیدا و گه پنهان چرائی
[B][M1]مرو در حصن تاریکی دگر بار[M2]دل صاحبدلان را تیره مگذار
[B][M1]نشاید رهنمون را چاه کندن[M2]زمانی سایه، گه پرتو فکندن
[B][M1]بدین گردنفرازی، بندگی چیست[M2]سیه کاری چه و تابندگی چیست
[B][M1]بگفتا دیدهٔ ما را برد خواب[M2]به پیش جلوهٔ مهر جهانتاب
[B][M1]نه از خویش اینچنین رخشان و پاکم[M2]ز تاب چهرهٔ خور تابناکم
[B][M1]هر آن نوری که بینی در من، اوراست[M2]من اینجا خوشه چینم، خرمن اوراست
[B][M1]نه تنها چهرهٔ تاریکم افروخت[M2]هنرها و تجلیهایم آموخت
[B][M1]جهان افروزی از اخگر نیاید[M2]بزرگی خردسالان را نشاید
[B][M1]درین بازار هم چون و چرائیست[M2]مرا نیز ار بپرسی رهنمائی است
[B][M1]چرا بالم که در بالا نشستم[M2]چو از خود نیست هیچم، زیردستم
[B][M1]فروغ من بسی بیرنگ و تابست[M2]کجا مهتاب همچون آفتابست
[B][M1]رخ افروزد چو مهر عالم آرای[M2]همان بهتر که من خالی کنم جای
[B][M1]مرا آگاه زین آئین نکردند[M2]فراتر زین رهم تلقین نکردند
[B][M1]ز خط خویش گر بیرون نهم گام[M2]براندازندم از بالای این بام
[B][M1]من از نور دگر گشتم منور[M2]سحرگه بر تو بگشایند آن در
[B][M1]چو با نور و صفا کردیم پیوند[M2]نمی‌پرسیم این چونست و آن چند
[B][M1]درین درگه، بلند او شد که افتاد[M2]کسی استاد شد کاو داشت استاد
[B][M1]اگر کار آگهی آگه ز کاریست[M2]هم از شاگردی آموزگاریست
[B][M1]چه خوانی بندگی را بی نیازی[M2]چه نامی عجز را گردنفرازی
[B][M1]درین شطرنج، فرزین دیگری بود[M2]کجا مانند زر باشد زراندود
[B][M1]بباید زین مجازی جلوه رستن[M2]سوی نور حقیقت رخت بستن
[B][M1]گهی پیدا شویم و گاه پنهان[M2]چنین بودست حکم چرخ گردان
[B][M1]هزاران نکته اندر دل نهفتیم[M2]یکی بود از هزار، اینها که گفتیم
[B][M1]ز آغاز، انده انجام داریم[M2]زمانه وام ده، ما وامداریم
[B][M1]توانگر چون شویم از وام ایام[M2]چو فردا باز خواهد خواست این وام
[B][M1]بر آن قوم آگهان، پروین، بخندند[M2]که بس بی مایه، اما خودپسندند
[A]
[B][M1]نهال تازه رسی گفت با درختی خشک[M2]که از چه روی، ترا هیچ برگ و باری نیست
[B][M1]چرا بدین صفت از آفتاب سوخته‌ای[M2]مگر بطرف چمن، آب و آبیاری نیست
[B][M1]شکوفه‌های من از روشنی چو خورشیدند[M2]ببرگ و شاخهٔ من، ذرهٔ غباری نیست
[B][M1]چرا ندوخت قبای تو، درزی نوروز[M2]چرا بگوش تو، از ژاله گوشواری نیست
[B][M1]شدی خمیده و بی برگ و بار و دم نزدی[M2]بزیر بار جفا، چون تو بردباری نیست
[B][M1]مرا صنوبر و شمشاد و گل شدند ندیم[M2]ترا چه شد که رفیقی و دوستاری نیست
[B][M1]جواب داد که یاران، رفیق نیم رهند[M2]بروز حادثه، غیر از شکیب، یاری نیست
[B][M1]تو قدر خرمی نوبهار عمر بدان[M2]خزان گلشن ما را دگر بهاری نیست
[B][M1]از ان بسوختن ما دلت نمیسوزد[M2]کازین سموم، هنوزت بجان شراری نیست
[B][M1]شکستگی و درستی تفاوتی نکند[M2]من و ترا چون درین بوستان قراری نیست
[B][M1]ز من بطرف چمن سالها شکوفه شکفت[M2]ز دهر، دیگرم امسال انتظاری نیست
[B][M1]بسی به کارگه چرخ پیر بردم رنج[M2]گه شکستگی آگه شدم که کاری نیست
[B][M1]تو نیز همچون من آخر شکسته خواهی شد[M2]حصاریان قضا را ره فراری نیست
[B][M1]گهی گران بفروشندمان و گه ارزان[M2]به نرخ سود گر دهر، اعتباری نیست
[B][M1]هر آن قماش کزین کارگه برون آید[M2]تام نقش فریب است، پود و تاری نیست
[B][M1]هر آنچه میکند ایام میکند با ما[M2]بدست هیچکس ایدوست اختیاری نیست
[B][M1]بروزگار جوانی، خوش است کوشیدن[M2]چرا که خوشتر ازین، وقت و روزگاری نیست
[B][M1]کدام غنچه که خونش بدل نمی‌جوشد[M2]کدام گل که گرفتار طعن خاری نیست
[B][M1]کدام شاخته که دست حوادثش نشکست[M2]کدام باغ که یکروز شوره‌زاری نیست
[B][M1]کدام قصر دل افروز و پایهٔ محکم[M2]که پیش باد قضا خاک رهگذاری نیست
[B][M1]اگر سفینهٔ ما، ساحل نجات ندید[M2]عجب مدار، که این بحر را کناری نیست
[A]
[B][M1]در دست بانوئی، به نخی گفت سوزنی[M2]کای هرزه‌گرد بی سر و بی پا چه می‌کنی
[B][M1]ما میرویم تا که بدوزیم پاره‌ای[M2]هر جا که میرسیم، تو با ما چه می‌کنی
[B][M1]خندید نخ که ما همه جا با تو همرهیم[M2]بنگر بروز تجربه تنها چه می‌کنی
[B][M1]هر پارگی بهمت من میشود درست[M2]پنهان چنین حکایت پیدا چه می‌کنی
[B][M1]در راه خویشتن، اثر پای ما ببین[M2]ما را ز خط خویش، مجزا چه می‌کنی
[B][M1]تو پای بند ظاهر کار خودی و بس[M2]پرسندت ار ز مقصد و معنی، چه میکنی
[B][M1]گر یک شبی ز چشم تو خود را نهان کنیم[M2]چون روز روشن است که فردا چه می‌کنی
[B][M1]جائی که هست سوزن و آماده نیست نخ[M2]با این گزاف و لاف، در آنجا چه میکنی
[B][M1]خود بین چنان شدی که ندیدی مرا بچشم[M2]پیش هزار دیدهٔ بینا چه می‌کنی
[B][M1]پندار، من ضعیفم و ناچیز و ناتوان[M2]بی اتحاد من، تو توانا چه می‌کنی
[A]
[B][M1]لاله‌ای با نرگس پژمرده گفت[M2]بین که ما رخساره چون افروختیم
[B][M1]گفت ما نیز آن متاع بی بدل[M2]شب خریدیم و سحر بفروختیم
[B][M1]آسمان، روزی بیاموزد ترا[M2]نکته‌هائی را که ما آموختیم
[B][M1]خرمی کردیم وقت خرمی[M2]چون زمان سوختن شد سوختیم
[B][M1]تا سفر کردیم بر ملک وجود[M2]توشهٔ پژمردگی اندوختیم
[B][M1]درزی ایام زان ره میشکافت[M2]آنچه را زین راه، ما میدوختیم
[A]
[B][M1]دختری خرد، بمهمانی رفت[M2]در صف دخترکی چند، خزید
[B][M1]آن یک افکند بر ابروی گره[M2]وین یکی جامه بیکسوی کشید
[B][M1]این یکی، وصلهٔ زانوش نمود[M2]وان، به پیراهن تنگش خندید
[B][M1]آن، ز ژولیدگی مویش گفت[M2]وین، ز بیرنگی رویش پرسید
[B][M1]گر چه آهسته سخن میگفتند[M2]همه را گوش فرا داد و شنید
[B][M1]گفت خندید به افتاده، سپهر[M2]زان شما نیز بمن میخندید
[B][M1]ز که رنجد دل فرسودهٔ من[M2]باید از گردش گیتی رنجید
[B][M1]چه شکایت کنم از طعنهٔ خلق[M2]بمن از دهر رسید، آنچه رسید
[B][M1]نیستید آگه ازین زخم، از آنک[M2]مار ادبار شما را نگزید
[B][M1]درزی مفلس و منعم نه یکی است[M2]فقر، از بهر من این جامه برید
[B][M1]مادرم دست بشست از هستی[M2]دست شفقت بسر من نکشید
[B][M1]شانهٔ موی من، انگشت من است[M2]هیچکس شانه برایم نخرید
[B][M1]هیمه دستم بخراشید سحر[M2]خون بدامانم از آنروی چکید
[B][M1]تلخ بود آنچه بمن نوشاندند[M2]می تقدیر بباید نوشید
[B][M1]خوش بود بازی اطفال، ولیک[M2]هیچ طفلیم ببازی نگزید
[B][M1]بهره از کودکی آن طفل چه برد[M2]که نه خندید و نه جست و نه دوید
[B][M1]تا پدید آمدم، از صرصر فقر[M2]چون پر کاه، وجودم لرزید
[B][M1]هر چه بر دوک امل پیچیدم[M2]رشته‌ای گشت و بپایم پیچید
[B][M1]چشمهٔ بخت، که جز شیر نداشت[M2]ما چو رفتیم، از آن خون جوشید
[B][M1]بینوا هر نفسی صد ره مرد[M2]لیک باز از غم هستی نرهید
[B][M1]چشم چشم است، نخوانده‌است این رمز[M2]که همه چیز نمیباید دید
[B][M1]یارهٔ سبز مرا بند گسست[M2]موزهٔ سرخ مرا رنگ پرید
[B][M1]جامهٔ عید نکردم در بر[M2]سوی گرمابه نرفتم شب عید
[B][M1]شاخک عمر من، از برق و تگرگ[M2]سر نیفراشته، بشکست و خمید
[B][M1]همه اوراق دل من سیه است[M2]یک ورق نیست از آن جمله سفید
[B][M1]هر چه برزیگر طالع کشته است[M2]از گل و خار، همان باید چید
[B][M1]این ره و رسم قدیم فلک است[M2]که توانگر ز تهیدست برید
[B][M1]خیره از من نرمیدید شما[M2]هر که آفت زده‌ای دید، رمید
[B][M1]به نوید و به نوا طفل خوش است[M2]من چه دارم ز نوا و ز نوید
[B][M1]کس برویم در شادی نگشود[M2]آنکه در بست، نهان کرد کلید
[B][M1]من از این دائره بیرونم از آنک[M2]شاهد بخت ز من رخ پوشید
[B][M1]کس درین ره نگرفت از دستم[M2]قدمی رفتم و پایم لغزید
[B][M1]دوش تا صبح، توانگر بودم[M2]زان گهرها که ز چشمم غلطید
[B][M1]مادری بوسه بدختر میداد[M2]کاش این درد به دل میگنجید
[B][M1]من کجا بوسهٔ مادر دیدم[M2]اشک بود آنکه ز رویم بوسید
[B][M1]خرم آن طفل که بودش مادر[M2]روشن آن دیده که رویش میدید
[B][M1]مادرم گوهر من بود ز دهر[M2]زاغ گیتی، گهرم را دزدید
[A]
[B][M1]گفت تیری با کمان، روز نبرد[M2]کاین ستمکاری تو کردی، کس نکرد
[B][M1]تیرها بودت قرین، ای بوالهوس[M2]در فکندی جمله را در یک نفس
[B][M1]ما ز بیداد تو سرگردان شدیم[M2]همچو کاه اندر هوا رقصان شدیم
[B][M1]خوش بکار دوستان پرداختی[M2]بر گرفتی یک یک و انداختی
[B][M1]من دمی چند است کاینجا مانده‌ام[M2]دیگران رفتند و تنها مانده‌ام
[B][M1]بیم آن دارم کازین جور و عناد[M2]بر من افتد آنچه بر آنان فتاد
[B][M1]ترسم آخر بگذرد بر جان من[M2]آنچه بگذشتست بر یاران من
[B][M1]زان همی لرزد دل من در نهان[M2]که در اندازی مرا هم ناگهان
[B][M1]از تو میخواهم که با من خو کنی[M2]بعد ازین کردار خود نیکو کنی
[B][M1]زان گروه رفته نشماری مرا[M2]مهربان باشی، نگهداری مرا
[B][M1]به که ما با یکدگر باشیم دوست[M2]پارگی خرد است و امید رفوست
[B][M1]یکدل ار گردیم در سود و زیان[M2]این شکایت‌ها نیاید در میان
[B][M1]گر تو از کردار بد باشی بری[M2]کس نخواهد با تو کردن بدسری
[B][M1]گر بیک پیمان، وفا بینم ز تو[M2]یک نفس، آزرده ننشینم ز تو
[B][M1]گفت با تیر از سر مهر، آن کمان[M2]در کمان، کی تیر ماند جاودان
[B][M1]شد کمان را پیشه، تیر انداختن[M2]تیر را شد چاره با وی ساختن
[B][M1]تیر، یکدم در کمان دارد درنگ[M2]این نصیحت بشنو، ای تیر خدنگ
[B][M1]ما جز این یک ره، رهی نشناختیم[M2]هر که ما را تیر داد، انداختیم
[B][M1]کیست کاز جور قضا آواره نیست[M2]تیر گشتی، از کمانت چاره نیست
[B][M1]عادت ما این بود، بر ما مگیر[M2]نه کمان آسایشی دارد، نه تیر
[B][M1]درزی ایام را اندازه نیست[M2]جور و بد کاریش، کاری تازه نیست
[B][M1]چون ترا سر گشتگی تقدیر شد[M2]بایدت رفت، ار چه رفتن دیر شد
[B][M1]زین مکان، آخر تو هم بیرون روی[M2]کس چه میداند کجا یا چون روی
[B][M1]از من آن تیری که میگردد جدا[M2]من چه میدانم که رقصد در هوا
[B][M1]آگهم کاز بند من بیرون نشست[M2]من چه میدانم که اندر خون نشست
[B][M1]تیر گشتن در کمان آسمان[M2]بهر افتادن شد، این معنی بدان
[B][M1]این کمان را تیر، مردم گشته‌اند[M2]سر کار اینست، زان سر گشته‌اند
[B][M1]چرخ و انجم، هستی ما میبرند[M2]ما نمی‌بینیم و ما را میبرند
[B][M1]ره نمی‌پرسیم، اما میرویم[M2]تا که نیروئیست در پا، میرویم
[B][M1]کاش روزی زین ره دور و دراز[M2]باز گشتن میتوانستیم باز
[B][M1]کاش آن فرصت که پیش از ما شتافت[M2]میتوانستیم آنرا باز یافت
[B][M1]دیدهٔ دل کاشکی بیدار بود[M2]تا کمند دزد بر دیوار بود
[A]
[B][M1]دختری خرد، شکایت سر کرد[M2]که مرا حادثه بی مادر کرد
[B][M1]دیگری آمد و در خانه نشست[M2]صحبت از رسم و ره دیگر کرد
[B][M1]موزهٔ سرخ مرا دور فکند[M2]جامهٔ مادر من در بر کرد
[B][M1]یاره و طوق زر من بفروخت[M2]خود گلوبند ز سیم و زر کرد
[B][M1]سوخت انگشت من از آتش و آب[M2]او بانگشت خود انگشتر کرد
[B][M1]دختر خویش به مکتب بسپرد[M2]نام من، کودن و بی مشعر کرد
[B][M1]بسخن گفتن من خرده گرفت[M2]روز و شب در دل من نشتر کرد
[B][M1]هر چه من خسته و کاهیده شدم[M2]او جفا و ستم افزونتر کرد
[B][M1]اشک خونین مرا دید و همی[M2]خنده‌ها با پسر و دختر کرد
[B][M1]هر دو را دوش بمهمانی برد[M2]هر دو را غرق زر و زیور کرد
[B][M1]آن گلوبند گهر را چون دید[M2]دیده در دامن من گوهر کرد
[B][M1]نزد من دختر خود را بوسید[M2]بوسه‌اش کار دو صد خنجر کرد
[B][M1]عیب من گفت همی نزد پدر[M2]عیب جوئیش مرا مضطر کرد
[B][M1]همه ناراستی و تهمت بود[M2]هر گواهی که در این محضر کرد
[B][M1]هر که بد کرد، بداندیش سپهر[M2]کار او از همه کس بهتر کرد
[B][M1]تا نبیند پدرم روی مرا[M2]دست بگرفت و بکوی اندر کرد
[B][M1]شب بجاروب و رفویم بگماشت[M2]روزم آوارهٔ بام و در کرد
[B][M1]پدر از درد من آگاه نشد[M2]هر چه او گفت ز من، باور کرد
[B][M1]چرخ را عادت دیرین این بود[M2]که به افتاده، نظر کمتر کرد
[B][M1]مادرم مرد و مرا در یم دهر[M2]چو یکی کشتی بی لنگر کرد
[B][M1]آسمان، خرمن امید مرا[M2]ز یکی صاعقه خاکستر کرد
[B][M1]چه حکایت کنم از ساقی بخت[M2]که چو خونابه درین ساغر کرد
[B][M1]مادرم بال و پرم بود و شکست[M2]مرغ، پرواز ببال و پر کرد
[B][M1]من، سیه روز نبودم ز ازل[M2]هر چه کرد، این فلک اخضر کرد
[A]
[B][M1]گفت ماهیخوار با ماهی ز دور[M2]که چه میخواهی ازین دریای شور
[B][M1]خردی و ضعف تو از رنج شناست[M2]این نه راه زندگی، راه فناست
[B][M1]اندرین آب گل آلود، ای عجب[M2]تا بکی سرگشته باشی روز و شب
[B][M1]وقت آن آمد که تدبیری کنی[M2]در سرای عمر تعمیری کنی
[B][M1]ما بساط از فتنه ایمن کرده‌ایم[M2]صد هزاران شمع، روشن کرده‌ایم
[B][M1]هیچگه ما را غم صیاد نیست[M2]انده طوفان و سیل و باد نیست
[B][M1]گر بیائی در جوار ما دمی[M2]بینی از اندیشه خالی عالمی
[B][M1]نیمروزی گر شوی مهمان ما[M2]غرق گردی در یم احسان ما
[B][M1]نه تپیدن هست و نه تاب و تبی[M2]نه غم صبحی، نه پروای شبی
[B][M1]دامها بینم براه تو نهان[M2]رفتنت باشد همان، مردن همان
[B][M1]تابه‌ها و شعله‌ها در انتظار[M2]که تو یکروزی بسوزی در شرار
[B][M1]گر نمی‌خواهی در آتش سوختن[M2]بایدت اندرز ما آموختن
[B][M1]گر سوی خشکی کنی با ما سفر[M2]بر نگردی جانب دریا دگر
[B][M1]گر ببینی آن هوا و آن نسیم[M2]بشکنی این عهد و پیوند قدیم
[B][M1]گفت از ما با تو هر کس گشت دوست[M2]تو بدست دوستی، کندیش پوست
[B][M1]گر که هر مطلوب را طالب شویم[M2]با چه نیرو بر هوی غالب شویم
[B][M1]چشمهٔ نور است این آب سیاه[M2]تو نکردی چون خریداران نگاه
[B][M1]خانهٔ هر کس برای او سزاست[M2]بهر ماهی، خوشتر از دریا کجاست
[B][M1]گر بجوی و برکه لای و گل خوریم[M2]به که از جور تو خون دل خوریم
[B][M1]جنس ما را نسبتی با خاک نیست[M2]پیش ماهی، سیل وحشتناک نیست
[B][M1]آب و رنگ ما ز آب افزوده‌اند[M2]خلقت ما را چنین فرموده‌اند
[B][M1]گر ز سطح آب بالاتر شویم[M2]زاتش بیداد، خاکستر شویم
[B][M1]قرنها گشتیم اینجا فوج فوج[M2]می نترسیدیم از طوفان و موج
[B][M1]لیک از بدخواه، ما را ترسهاست[M2]ترس جان، آموزگار درسهاست
[B][M1]بسکه بدکار و جفا جو دیده‌ام[M2]از بدیهای جهان ترسیده‌ایم
[B][M1]بره‌گان را ترس میباید ز گرگ[M2]گردد از این درس، هر خردی بزرگ
[B][M1]با عدوی خود، مرا خویشی نبود[M2]دعوت تو جز بداندیشی نبود
[B][M1]تا بود پائی، چرا مانم ز راه[M2]تا بود چشمی، چرا افتم به چاه
[B][M1]گر بچنگ دام ایام اوفتم[M2]به که با دست تو در دام اوفتم
[B][M1]گر بدیگ اندر، بسوزم زار زار[M2]بهتر است آن شعله زین گرد و غبار
[B][M1]تو برای صید ماهی آمدی[M2]کی برای خیر خواهی آمدی
[B][M1]از تو نستانم نوا و برگ را[M2]گر بچشم خویش بینم مرگ را
[A]
[B][M1]به درویشی، بزرگی جامه‌ای داد[M2]که این خلقان بنه، کز دوشت افتاد
[B][M1]چرا بر خویش پیچی ژنده و دلق[M2]چو می‌بخشند کفش و جامه‌ات خلق
[B][M1]چو خود عوری، چرا بخشی قبا را[M2]چو رنجوری، چرا ریزی دوا را
[B][M1]کسی را قدرت بذل و کرم بود[M2]که دیناریش در جای درم بود
[B][M1]بگفت ای دوست، از صاحبدلان باش[M2]بجان پرداز و با تن سرگران باش
[B][M1]تن خاکی به پیراهن نیرزد[M2]وگر ارزد، بچشم من نیرزد
[B][M1]ره تن را بزن، تا جان بماند[M2]ببند این دیو، تا ایمان بماند
[B][M1]قبائی را که سر مغرور دارد[M2]تن آن بهتر که از خود دور دارد
[B][M1]از آن فارغ ز رنج انقیادیم[M2]که ما را هر چه بود، از دست دادیم
[B][M1]از آن معنی نشستم بر سر راه[M2]که تا از ره شناسان باشم آگاه
[B][M1]مرا اخلاص اهل راز دادند[M2]چو جانم جامهٔ ممتاز دادند
[B][M1]گرفتیم آنچه داد اهریمن پست[M2]بدین دست و در افکندیم از آندست
[B][M1]شنیدیم اعتذار نفس مدهوش[M2]ازین گوش و برون کردیم از آن گوش
[B][M1]در تاریک حرص و آز بستیم[M2]گشودند ار چه صد ره، باز بستیم
[B][M1]همه پستی ز دیو نفس زاید[M2]همه تاریکی از ملک تن آید
[B][M1]چو جان پاک در حد کمال است[M2]کمال از تن طلب کردن وبال است
[B][M1]چو من پروانه‌ام نور خدا را[M2]کجا با خود کشم کفش و قبا را
[B][M1]کسانی کاین فروغ پاک دیدند[M2]ازین تاریک جا دامن کشیدند
[B][M1]گرانباری ز بار حرص و آز است[M2]وجود بی تکلف بی نیاز است
[B][M1]مکن فرمانبری اهریمنی را[M2]منه در راه برقی خرمنی را
[B][M1]چه سود از جامهٔ آلوده‌ای چند[M2]خیال بوده و نابوده‌ای چند
[B][M1]کلاه و جامه چون بسیار گردد[M2]کله عجب و قبا پندار گردد
[B][M1]چو تن رسواست، عیبش را چه پوشم[M2]چو بی پرواست، در کارش چه کوشم
[B][M1]شکستیمش که جان مغزست و تن پوست[M2]کسی کاین رمز داند، اوستاد اوست
[B][M1]اگر هر روز، تن خواهد قبائی[M2]نماند چهرهٔ جان را صفائی
[B][M1]اگر هر لحظه سر جوید کلاهی[M2]زند طبع زبون هر لحظه راهی
[A]
[B][M1]کودکی در بر، قبائی سرخ داشت[M2]روزگاری زان خوشی خوش میگذاشت
[B][M1]همچو جان نیکو نگه میداشتش[M2]بهتر از لوزینه می‌پنداشتش
[B][M1]هم ضیاع و هم عقارش می‌شمرد[M2]هر زمان گرد و غبارش می‌سترد
[B][M1]از نظر باز حسودش می‌نهفت[M2]سر خیش میدید و چون گل میشکفت
[B][M1]گر بدامانش سرشکی میچکید[M2]طفل خرد، آن اشک روشن میمکید
[B][M1]گر نخی از آستینش میشکافت[M2]بهر چاره سوی مادر میشتافت
[B][M1]نوبت بازی بصحرا و بدشت[M2]سرگران از پیش طفلان میگذشت
[B][M1]فتنه افکند آن قبا اندر میان[M2]عاریت میخواستندش کودکان
[B][M1]جمله دلها ماند پیش او گرو[M2]دوست میدارند طفلان رخت نو
[B][M1]وقت رفتن، پیشوای راه بود[M2]روز مهمانی و بازی، شاه بود
[B][M1]کودکی از باغ می‌آورد به[M2]که بیا یک لحظه با من سوی ده
[B][M1]دیگری آهسته نزدش می‌نشست[M2]تا زند بر آن قبای سرخ دست
[B][M1]روزی، آن رهپوی صافی اندرون[M2]وقت بازی شد ز تلی واژگون
[B][M1]جامه‌اش از خار و سر از سنگ خست[M2]این یکی یکسر درید، آن یک شکست
[B][M1]طفل مسکین، بی خبر از سر که چیست[M2]پارگیهای قبا دید و گریست
[B][M1]از سرش گر جه بسی خوناب ریخت[M2]او برای جامه از چشم آب ریخت
[B][M1]گر بچشم دل ببینیم ای رفیق[M2]همچو آن طفلیم ما در این طریق
[B][M1]جامهٔ رنگین ما آز و هوی است[M2]هر چه بر ما میرسد از آز ماست
[B][M1]در هوس افزون و در عقل اندکیم[M2]سالها داریم اما کودکیم
[B][M1]جان رها کردیم و در فکر تنیم[M2]تن بمرد و در غم پیراهنیم
[A]
[B][M1]نهان شد از گل زردی گلی سپید که ما[M2]سپید جامه و از هر گنه مبرائیم
[B][M1]جواب داد که ما نیز چون تو بی گنهیم[M2]چرا که جز نفسی در چمن نمیپائیم
[B][M1]بما زمانه چنان فرصتی نبخشوده است[M2]که از غرور، دل پاک را بیالائیم
[B][M1]قضا، نیامده ما را ز باغ خواهد برد[M2]نه میرویم بسودای خود، نه می‌آئیم
[B][M1]بخود نظاره کنیم ار بچشم خودبینی[M2]چگونه لاف توانیم زد که بینائیم
[B][M1]چو غنچه و گل دوشینه صبحدم فرسود[M2]من و تو جای شگفت است گر نفرسائیم
[B][M1]بگرد ما گل زرد و سپید بسیارند[M2]گمان مبر که بگلشن، من و تو تنهائیم
[B][M1]هزار بوته و برگ ار نهان کند ما را[M2]به چشم خیرهٔ گلچین دهر پیدائیم
[B][M1]بدین شکفتگی امروز چند غره شویم[M2]چو روشن است که پژمردگان فردائیم
[B][M1]درین زمانه، فزودن برای کاستن است[M2]فلک بکاهدمان هر چه ما بیفزائیم
[B][M1]خوش است بادهٔ رنگین جام عمر، ولیک[M2]مجال نیست که پیمانه‌ای بپیمائیم
[B][M1]ز طیب صبحدم آن به که توشه برگیریم[M2]که آگه‌است که تا صبح دیگر اینجائیم
[B][M1]فضای باغ، تماشاگه جمال حق است[M2]من و تو نیز در آن، از پی تماشائیم
[B][M1]چه فرق گر تو ز یک رنگ و ما ز یک فامیم[M2]تمام، دختر صنع خدای یکتائیم
[B][M1]همین خوش است که در بندگیش یکرنگیم[M2]همین بس است که در خواجگیش یکرائیم
[B][M1]برنگ ظاهر اوراق ما نگاه مکن[M2]که ترجمان بلیغ هزار معنائیم
[B][M1]درین وجود ضعیف ار توان و توشی هست[M2]رهین موهبت ایزد توانائیم
[B][M1]برای سجده درین آستان، تمام سریم[M2]پی گذشتن ازین رهگذر، همه پائیم
[B][M1]تمام، ذرهٔ این بی زوال خورشیدیم[M2]تمام، قطرهٔ این بی کرانه دریائیم
[B][M1]درین، صحیفه که زیبندگیست حرف نخست[M2]چه فرق گر بنظر، زشت یا که زیبائیم
[B][M1]چو غنچه‌های دگر بشکفند، ما برویم[M2]کنون بیا که صف سبزه را بیارائیم
[B][M1]درین دو روزهٔ هستی همین فضیلت ماست[M2]که جور میکند ایام و ما شکیبائیم
[B][M1]ز سرد و گرم تنور قضا نمیترسیم[M2]برای سوختن و ساختن مهیائیم
[B][M1]اسیر دام هوی و قرین آز شدن[M2]اگر دمی و اگر قرنهاست، رسوائیم
[A]
[B][M1]کاهلی در گوشه‌ای افتاد سست[M2]خسته و رنجور، اما تندرست
[B][M1]عنکبوتی دید بر در، گرم کار[M2]گوشه گیر از سرد و گرم روزگار
[B][M1]دوک همت را به کار انداخته[M2]جز ره سعی و عمل نشناخته
[B][M1]پشت در افتاده، اما پیش بین[M2]از برای صید، دائم در کمین
[B][M1]رشته‌ها رشتی ز مو باریکتر[M2]زیر و بالا، دورتر، نزدیکتر
[B][M1]پرده می ویخت پیدا و نهان[M2]ریسمان می تافت از آب دهان
[B][M1]درس ها می داد بی نطق و کلام[M2]فکرها می‌پخت با نخ های خام
[B][M1]کاردانان، کار زین سان می کنند[M2]تا که گویی هست، چوگان می زنند
[B][M1]گه تبه کردی، گهی آراستی[M2]گه درافتادی، گهی برخاستی
[B][M1]کار آماده ولی افزار نه[M2]دایره صد جا ولی پرگار نه
[B][M1]زاویه بی حد، مثلث بی شمار[M2]این مهندس را که بود آموزگار؟!
[B][M1]کار کرده، صاحب کاری شده[M2]اندر آن معموره معماری شده
[B][M1]این چنین سوداگری را سودهاست[M2]وندرین یک تار، تار و پودهاست
[B][M1]پای کوبان در نشیب و در فراز[M2]ساعتی جولا، زمانی بندباز
[B][M1]پست و بی مقدار، اما سربلند[M2]ساده و یک دل، ولی مشکل پسند
[B][M1]اوستاد اندر حساب رسم و خط[M2]طرح و نقشی خالی از سهو و غلط
[B][M1]گفت کاهل کاین چه کار سرسری ست؟[M2]آسمان، زین کار کردنها بری ست
[B][M1]کوها کارست در این کارگاه[M2]کس نمی‌بیند ترا، ای پر کاه
[B][M1]می تنی تاری که جاروبش کنند؟[M2]می کشی طرحی که معیوبش کنند؟
[B][M1]هیچ گه عاقل نسازد خانه‌ای[M2]که شود از عطسه‌ای ویرانه‌ای
[B][M1]پایه می سازی ولی سست و خراب[M2]نقش نیکو می زنی، اما بر آب
[B][M1]رونقی می جوی گر ارزنده‌ای[M2]دیبه‌ای می باف گر بافنده‌ای
[B][M1]کس ز خلقان تو پیراهن نکرد[M2]وین نخ پوسیده در سوزن نکرد
[B][M1]کس نخواهد دیدنت در پشت در[M2]کس نخواهد خواندنت ز اهل هنر
[B][M1]بی سر و سامانی از دود و دمی[M2]غرق در طوفانی از آه و نمی
[B][M1]کس نخواهد دادنت پشم و کلاف[M2]کس نخواهد گفت کشمیری بباف
[B][M1]بس زبر دست ست چرخ کینه‌توز[M2]پنبه ی خود را در این آتش مسوز
[B][M1]چون تو نساجی، نخواهد داشت مزد[M2]دزد شد گیتی، تو نیز از وی بدزد
[B][M1]خسته کردی زین تنیدن پا و دست[M2]رو بخواب امروز، فردا نیز هست
[B][M1]تا نخوردی پشت پایی از جهان[M2]خویش را زین گوشه گیری وارهان
[B][M1]گفت آگه نیستی ز اسرار من[M2]چند خندی بر در و دیوار من؟!
[B][M1]علم ره بنمودن از حق، پا ز ما[M2]قدرت و یاری از او، یارا ز ما
[B][M1]تو به فکر خفتنی در این رباط[M2]فارغی زین کارگاه و زین بساط
[B][M1]در تکاپوییم ما در راه دوست[M2]کارفرما او و کارآگاه اوست
[B][M1]گر چه اندر کنج عزلت ساکنم[M2]شور و غوغایی ست اندر باطنم
[B][M1]دست من بر دستگاه محکمی ست[M2]هر نخ اندر چشم من ابریشمی است
[B][M1]کار ما گر سهل و گر دشوار بود[M2]کارگر می خواست، زیرا کار بود
[B][M1]صنعت ما پرده‌های ما بس است[M2]تار ما هم دیبه و هم اطلس است
[B][M1]ما نمی‌بافیم از بهر فروش[M2]ما نمی گوییم کاین دیبا بپوش
[B][M1]عیب ما زین پرده‌ها پوشیده شد[M2]پرده ی پندار تو پوسیده شد
[B][M1]گر، درد این پرده، چرخ پرده در[M2]رخت بر بندم، روم جای دگر
[B][M1]گر سحر ویران کنند این سقف و بام[M2]خانه ی دیگر بسازم وقت شام
[B][M1]گر ز یک کنجم براند روزگار[M2]گوشه ی دیگر نمایم اختیار
[B][M1]ما که عمری پرده‌داری کرده‌ایم[M2]در حوادث، بردباری کرده‌ایم
[B][M1]گاه جاروبست و گه گرد و نسیم[M2]کهنه نتوان کرد این عهد قدیم
[B][M1]ما نمی‌ترسیم از تقدیر و بخت[M2]آگهیم از عمق این گرداب سخت
[B][M1]آنکه داد این دوک، ما را رایگان[M2]پنبه خواهد داد بهر ریسمان
[B][M1]هست بازاری دگر، ای خواجه تاش[M2]کاندر آنجا می‌شناسند این قماش
[B][M1]صد خریدار و هزاران گنج زر[M2]نیست چون یک دیده ی صاحب نظر
[B][M1]تو ندیدی پرده ی دیوار را[M2]چون ببینی پرده ی اسرار را
[B][M1]خرده می‌گیری همی بر عنکبوت[M2]خود نداری هیچ جز باد بروت
[B][M1]ما تمام از ابتدا بافنده‌ایم[M2]حرفت ما این بود تا زنده‌ایم
[B][M1]سعی کردیم آنچه فرصت یافتیم[M2]بافتیم و بافتیم و بافتیم
[B][M1]پیشه‌ام این ست، گر کم یا زیاد[M2]من شدم شاگرد و ایام اوستاد
[B][M1]کار ما اینگونه شد، کار تو چیست؟[M2]بار ما خالی است، دربار تو چیست؟
[B][M1]می نهم دامی، شکاری می زنم[M2]جوله‌ام، هر لحظه تاری می‌تنم
[B][M1]خانه ی من از غباری چون هباست[M2]آن سرایی که تو می سازی کجاست؟
[B][M1]خانه ی من ریخت از باد هوا[M2]خرمن تو سوخت از برق هوی
[B][M1]من بری گشتم ز آرام و فراغ[M2]تو فکندی باد نخوت در دماغ
[B][M1]ما زدیم این خیمه ی سعی و عمل[M2]تا بدانی قدر وقت بی بدل
[B][M1]گر که محکم بود و گر سست این بنا[M2]از برای ماست، نز بهر شما
[B][M1]گر به کار خویش می‌پرداختی[M2]خانه‌ای زین آب و گل می‌ساختی
[B][M1]می گرفتی گر به همت رشته‌ای[M2]داشتی در دست خود سر رشته‌ای
[B][M1]عارفان، از جهل رخ برتافتند[M2]تار و پودی چند در هم بافتند
[B][M1]دوختند این ریسمان ها را به هم[M2]از دراز و کوته و بسیار و کم
[B][M1]رنگرز شو، تا که در خم هست رنگ[M2]برق شد فرصت، نمی داند درنگ
[B][M1]گر بنایی هست باید برفراشت[M2]ای بسا امروز کان فردا نداشت
[B][M1]نقد امروز ار ز کف بیرون کنیم[M2]گر که فردایی نباشد، چون کنیم؟
[B][M1]عنکبوت، ای دوست، جولای خداست[M2]چرخه‌اش می گردد، اما بی صداست
[A]
[B][M1]کسی که بر سر نرد جهان قمار نکرد[M2]سیاه روزی و بدنامی اختیار نکرد
[B][M1]خوش آنکه از گل مسموم باغ دهر رمید[M2]برفق گر نظری کرد، جز به خار نکرد
[B][M1]به تیه فقر، ازان روی گشت دل حیران[M2]که هیچگه شتر آز را مهار نکرد
[B][M1]نداشت دیدهٔ تحقیق، مردمی کاز دور[M2]بدید خیمهٔ اهریمن و فرار نکرد
[B][M1]شکار کرده بسی در دل شب، این صیاد[M2]مگو که روز گذشت و مرا شکار نکرد
[B][M1]سپهر پیر بسی رشتهٔ محبت و انس[M2]گرفت و بست بهم، لیک استوار نکرد
[B][M1]مشو چو وقت، که یک لحظه پایدار نماند[M2]مشو چو دهر، که یک عهد پایدار نکرد
[B][M1]برو ز مورچه آموز بردباری و سعی[M2]که کار کرد و شکایت ز روزگار نکرد
[B][M1]غبار گشت ز باد غرور، خرمن دل[M2]چنین معامله را باد با غبار نکرد
[B][M1]سفینه‌ای که در آن فتنه بود کشتیبان[M2]برفت روز و شب و ره سوی کنار نکرد
[B][M1]مباف جامهٔ روی و ریا، که جز ابلیس[M2]کس این دو رشتهٔ پوسیده پود و تار نکرد
[B][M1]کسی ز طعنهٔ پیکان روزگار رهید[M2]که گاه حملهٔ او، سستی آشکار نکرد
[B][M1]طبیب دهر، بسی دردمند داشت ولیک[M2]طبیب وار سوی هیچ یک گذار نکرد
[B][M1]چرا وجود منزه به تیرگی پیوست[M2]چرا محافظت پنبه از شرار نکرد
[B][M1]ز خواب جهل، بس امسالها که پار شدند[M2]خوش آنکه بیهده، امسال خویش پار نکرد
[B][M1]روا مدار پس از مدت تو گفته شود[M2]که دیر ماند فلانی و هیچ کار نکرد
[A]
[B][M1]گنجشک خرد گفت سحر با کبوتری[M2]کآخر تو هم برون کن ازین آشیان سری
[B][M1]آفاق روشن است، چه خسبی به تیرگی[M2]روزی بپر، ببین چمن و جوئی و جری
[B][M1]در طرف بوستان، دهن خشک تازه کن[M2]گاهی ز آب سرد و گه از میوهٔ تری
[B][M1]بنگر من از خوشی چه نکو روی و فربهم[M2]ننگست چون تو مرغک مسکین لاغری
[B][M1]گفتا حدیث مهر بیاموزدت جهان[M2]روزی تو هم شوی چو من ایدوست مادری
[B][M1]گرد تو چون که پر شود از کودکان خرد[M2]جز کار مادران نکنی کار دیگری
[B][M1]روزیکه رسم و راه پرستاریم نبود[M2]میدوختم بسان تو، چشمی به منظری
[B][M1]گیرم که رفته‌ایم از اینجا به گلشنی[M2]با هم نشسته‌ایم بشاخ صنوبری
[B][M1]تا لحظه‌ایست، تا که دمیدست نوگلی[M2]تا ساعتی است، تا که شکفته‌است عبهری
[B][M1]در پرده، قصه‌ایست که روزی شود شبی[M2]در کار نکته‌ایست که شب گردد اختری
[B][M1]خوشبخت، طائری که نگهبان مرغکی است[M2]سرسبز، شاخکی که بچینند از آن بری
[B][M1]فریاد شوق و بازی اطفال، دلکش است[M2]وانگه به بام لانهٔ خرد محقری
[B][M1]هر چند آشیانه گلین است و من ضعیف[M2]باور نمیکنم چو خود اکنون توانگری
[B][M1]ترسم که گر روم، برد این گنجها کسی[M2]ترسم در آشیانه فتد ناگه آذری
[B][M1]از سینه‌ام اگر چه ز بس رنج، پوست ریخت[M2]ناچار رنجهای مرا هست کیفری
[B][M1]شیرین نشد چو زحمت مادر، وظیفه‌ای[M2]فرخنده‌تر ندیدم ازین، هیچ دفتری
[B][M1]پرواز، بعد ازین هوس مرغکان ماست[M2]ما را بتن نماند ز سعی و عمل، پری
[A]
[B][M1]بلبلی شیفته میگفت به گل[M2]که جمال تو چراغ چمن است
[B][M1]گفت، امروز که زیبا و خوشم[M2]رخ من شاهد هر انجمن است
[B][M1]چونکه فردا شد و پژمرده شدم[M2]کیست آنکس که هواخواه من است
[B][M1]بتن، این پیرهن دلکش من[M2]چو گه شام بیائی، کفن است
[B][M1]حرف امروز چه گوئی، فرداست[M2]که تو را بر گل دیگر وطن است
[B][M1]همه جا بوی خوش و روی نکوست[M2]همه جا سرو و گل و یاسمن است
[B][M1]عشق آنست که در دل گنجد[M2]سخن است آنکه همی بر دهن است
[B][M1]بهر معشوقه بمیرد عاشق[M2]کار باید، سخن است این، سخن است
[B][M1]میشناسیم حقیقت ز مجاز[M2]چون تو، بسیار درین نارون است
[A]
[B][M1]بطعنه پیش سگی گفت گربه کای مسکین[M2]قبیلهٔ تو بسی تیره‌روز و ناشادند
[B][M1]میان کوی بخسبی و استخوان خائی[M2]بداختری چو تو را، کاشکی نمیزادند
[B][M1]برو به مطبخ شه یا بمخزن دهقان[M2]بشهر و قریه، بسی خانه‌ها که آبادند
[B][M1]کباب و مرغ و پنیر است و شیر، طعمهٔ من[M2]ز حیله‌ام همه کار آگهان بفریادند
[B][M1]جفای نان نکشیدست یکتن از ما، لیک[M2]گرسنگان شما بیشتر ز هفتادند
[B][M1]بگفت، راست نگردد بنای طالع ما[M2]چرا که از ازلش پایه، راست ننهادند
[B][M1]مرا به پشت سرافکند حکم چرخ، ز خلق[M2]شگفت نیست گرم در بروی نگشادند
[B][M1]کسی بخانهٔ مردم بمیهمانی رفت[M2]که روز سور، کسی از پیش فرستادند
[B][M1]بروزی دگران چون طمع توانم کرد[M2]مرا ز خوان قضا، قسمت استخوان دادند
[B][M1]تو خلق دهر ندانسته‌ای چه بی باکند[M2]تو عهدها نشنیدی چه سست بنیادند
[B][M1]کسی بلطف، بدرماندگان نظر نکند[M2]درین معامله، دلها ز سنگ و پولادند
[B][M1]هزار مرتبه، فقر از توانگری خوشتر[M2]توانگران، همه بدنام ظلم و بیدادند
[B][M1]نخست رسم و ره ما، درستکاری ماست[M2]قبیلهٔ تو، در آئین دزدی استادند
[B][M1]برای پرورش تن، بدام بدنامی[M2]نیوفتند کسانی که بخرد و رادند
[B][M1]پی هوی و هوس، نوع خودپرست شما[M2]سحر ببصره و هنگام شب ببغدادند
[B][M1]ز جور سال و مه ایدوست کس نرست، تمام[M2]اسیر فتنهٔ دیماه و تیر و مردادند
[B][M1]بچهره‌ها منگر، خاطر شکسته بسی است[M2]عروس دهر چو شیرین و خلق فرهادند
[B][M1]من از فتادگی خویش هیچ غم نخورم[M2]فتادگان چنین، هیچگه نیفتادند
[B][M1]اسیر نفس توئی، همچو ما گرفتاران[M2]ز بند بندگی حرص و آز، آزادند
[B][M1]تو شاد باش و دل آسوده زندگانی کن[M2]سگان، به بدسری روزگار معتادند
[A]
[B][M1]بر سر راهی، گدائی تیره‌روز[M2]ناله‌ها میکرد با صد آه و سوز
[B][M1]کای خدا، بی خانه و بی روزیم[M2]ز آتش ادبار، خوش میسوزیم
[B][M1]شد پریشانی چو باد و من چو کاه[M2]پیش باد، از کاه آسایش مخواه
[B][M1]ساختم با آنکه عمری سوختم[M2]سوختم یک عمر و صبر آموختم
[B][M1]آسمان، کس را بدین پستی نکشت[M2]چون من از درد تهیدستی نکشت
[B][M1]هیچکس مانند من، حیران نشد[M2]روز و شب سرگشته بهر نان نشد
[B][M1]ایستادم در پس درها بسی[M2]داد دشنامم کسی و ناکسی
[B][M1]رشته را رشتم ولی از هم گسیخت[M2]بخت را خواندم ولی از من گریخت
[B][M1]پیش من خوردند مردم نان گرم[M2]من همی خون جگر خوردم ز شرم
[B][M1]دیده‌ام رنگی ندید از رخت نو[M2]سیر، یک نوبت نخوردم نان جو
[B][M1]این ترازو، گر ترازوی خداست[M2]این کژی و نادرستی از کجاست
[B][M1]در زمستانم، تف دل آتش است[M2]برف و باران خوابگاه و پوشش است
[B][M1]آبرو بردم، ندیدم از تو روی[M2]گم شدم، هرگز نکردی جستجوی
[B][M1]گفتش اندر گوش دل، رب و دود[M2]گر نبودی کاردان، جرم تو بود
[B][M1]نیست راه کج، ره حق جلیل[M2]کجروان را حق نمیگردد دلیل
[B][M1]تو براه من بنه گامی تمام[M2]تا منت نزدیک آیم بیست گام
[B][M1]گر بنام حق گشائی دفتری[M2]جز در اخلاص نشناسی دری
[B][M1]گر کنی آئینه ما را نظر[M2]عیبهاست سر بسر گردد هنر
[B][M1]ما ترا بی توشه نفرستاده‌ایم[M2]آنچه می‌بایست دادن، داده‌ایم
[B][M1]دست دادیمت که تا کاری کنی[M2]در همی گر هست، دیناری کنی
[B][M1]پای دادیمت که باشی پا بجای[M2]وارهانی خویش را از تنگنای
[B][M1]چشم دادم تا دلت ایمن کند[M2]بر تو راه زندگی، روشن کند
[B][M1]بر تن خاکی دمیدم جان پاک[M2]خیرگیها دیدم از یک مشت خاک
[B][M1]تا تو خاکی را منظم شد نفس[M2]ای عجب! خود را پرستیدی و بس
[B][M1]ما کسی را ناشتا نگذاشتیم[M2]این بنا از بهر خلق افراشتیم
[B][M1]کار ما جز رحمت و احسان نبود[M2]هیچگاه این سفره بی مهمان نبود
[B][M1]در نمی‌بندد بکس، دربان ما[M2]کم نمیگردد ز خوردن، نان ما
[B][M1]آنکه جان کرده است بی خواهش عطا[M2]نان کجا دارد دریغ از ناشتا
[B][M1]این توانائی که در بازوی تست[M2]شاهد بخت است و در پهلوی تست
[B][M1]گنجها بخشیدمت، ای ناسپاس[M2]که نگنجد هیچکس را در قیاس
[B][M1]آنچه گفتی نیست، یک یک در تو هست[M2]گنجها داری و هستی تنگدست
[B][M1]عقل و رای و عزم و همت، گنج تست[M2]بهترین گنجور، سعی و رنج تست
[B][M1]عارفان، چون دولت از ما خواستند[M2]دست و بازوی توانا خواستند
[B][M1]ما نمیگوئیم سائل در مزن[M2]چون زدی این در، در دیگر مزن
[B][M1]آنکه بر خوان کریمان کرد پشت[M2]از لئیمان بشنود حرف درشت
[B][M1]آن درشتی، کیفر خودکامهاست[M2]ورنه بهر نامجویان، نامهاست
[B][M1]هیچ خودبین، از خدا خرسند نیست[M2]شاخ بی بر، در خور پیوند نیست
[B][M1]زین همه شادی، چراغم خواستی[M2]از کریمان، از چه رو کم خواستی
[B][M1]نور حق، همواره در جلوه‌گریست[M2]آنکه آگه نیست، از بینش بریست
[B][M1]گلبن ما باش و بهر ما بروی[M2]هم صفا از ما طلب، هم رنگ و بوی
[B][M1]زارع ما، خوشه را خروار کرد[M2]هر چه کم کردند، او بسیار کرد
[B][M1]تا نباشی قطره، دریا چون شوی[M2]تا نه‌ای گم گشته، پیدا چون شوی
[A]
[B][M1]مرغی بباغ رفت و یکی میوه کند و خورد[M2]ناگه ز دست چرخ بپایش رسید سنگ
[B][M1]خونین به لانه آمد و سر زیر پر کشید[M2]غلتید چون کبوتر با باز کرده جنگ
[B][M1]بگریست مرغ خرد که برخیز و سرخ کن[M2]مانند بال خویش، مرا نیز بال و چنگ
[B][M1]نالید و گفت خون دلست این نه رنگ و زیب[M2]صیاد روزگار، بمن عرصه کرد تنگ
[B][M1]آخر تو هم ز لانه، پی دانه بر پری[M2]از خون پر تو نیز بدینسان کنند رنگ
[B][M1]در سبزه گر روی، کندت دست جور پر[M2]بر بام گر شوی، کندت سنگ فتنه لنگ
[B][M1]آهسته میوه‌ای بکن از شاخی و برو[M2]در باغ و مرغزار، مکن هیچگه درنگ
[B][M1]میدان سعی و کار، شمار است بعد ازین[M2]ما رفتگان نبوت خود تاختیم خنگ
[A]
[B][M1]آن قصه شنیدید که در باغ، یکی روز[M2]از جور تبر، زار بنالید سپیدار
[B][M1]کز من نه دگر بیخ و بنی ماند و نه شاخی[M2]از تیشهٔ هیزم شکن و ارهٔ نجار
[B][M1]این با که توان گفت که در عین بلندی[M2]دست قدرم کرد بناگاه نگونسار
[B][M1]گفتش تبر آهسته که جرم تو همین بس[M2]کاین موسم حاصل بود و نیست ترا بار
[B][M1]تا شام نیفتاد صدای تبر از گوش[M2]شد توده در آن باغ، سحر هیمهٔ بسیار
[B][M1]دهقان چو تنور خود ازین هیمه برافروخت[M2]بگریست سپیدار و چنین گفت دگر بار
[B][M1]آوخ که شدم هیزم و آتشگر گیتی[M2]اندام مرا سوخت چنین ز آتش ادبار
[B][M1]هر شاخه‌ام افتاد در آخر به تنوری[M2]زین جامه نه یک پود بجا ماند و نه یک تار
[B][M1]چون ریشهٔ من کنده شد از باغ و بخشکید[M2]در صفحهٔ ایام، نه گل باد و نه گلزار
[B][M1]از سوختن خویش همی زارم و گریم[M2]آن را که بسوزند، چو من گریه کند زار
[B][M1]کو دولت و فیروزی و آسایش و آرام[M2]کو دعوی دیروزی و آن پایه و مقدار
[B][M1]خندید برو شعله که از دست که نالی[M2]ناچیزی تو کرد بدینگونه تو را خوار
[B][M1]آن شاخ که سر بر کشد و میوه نیارد[M2]فرجام به جز سوختنش نیست سزاوار
[B][M1]جز دانش و حکمت نبود میوهٔ انسان[M2]ای میوه فروش هنر، این دکه و بازار
[B][M1]از گفتهٔ ناکردهٔ بیهوده چه حاصل[M2]کردار نکو کن، که نه سودیست ز گفتار
[B][M1]آسان گذرد گر شب و روز و مه و سالت[M2]روز عمل و مزد، بود کار تو دشوار
[B][M1]از روز نخستین اگرت سنگ گران بود[M2]دور فلکت پست نمیکرد و سبکسار
[B][M1]امروز، سرافرازی دی را هنری نیست[M2]میباید از امسال سخن راند، نه از پار
[A]
[B][M1]بالماس میزد چکش زرگری[M2]بهر لحظه میجست از آن اخگری
[B][M1]بنالید الماس کای تیره رای[M2]ز بیداد تو، چند نالم چو نای
[B][M1]بجز خوبی و پاکی و راستی[M2]چه کردم که آزار من خواستی
[B][M1]بگفتا مکن خاطر خویش تنگ[M2]ترازوی چرخت گران کرده سنگ
[B][M1]مرنج ار تنت را جفائی رسد[M2]کزین کار، کارت بجائی رسد
[B][M1]هم اکنون، تراش تو گردد تمام[M2]برویت کند نیکبختی سلام
[B][M1]همین دم، فروزان و پاکت کنم[M2]پسندیده و تابناکت کنم
[B][M1]دگر باره بگریست گوهر نهان[M2]که آوخ! سیه شد بچشمم جهان
[B][M1]بدین خردیم، آسمان درشت[M2]بدام بلای تو افکند و کشت
[B][M1]مرا هر رگ و هر پی و بند بود[M2]بخشکید پاک این چه پیوند بود
[B][M1]که این تیشهٔ کین بدست تو داد[M2]فتاد این وجود نزارم، فتاد
[B][M1]ببخشای لختی، نگهدار دست[M2]شکست این سر دردمندم، شکست
[B][M1]نه آسایشی ماند اندر تنم[M2]نه رونق به رخسارهٔ روشنم
[B][M1]بگفتا چو زین دخمه بیرون شوی[M2]بزیبائی خویش، مفتون شوی
[B][M1]بشوئیم از رویت این گرد را[M2]بخوبان دهیم این ره آورد را
[B][M1]چو بردارد این پرده را پرده‌دار[M2]سخنهای پنهان شود آشکار
[B][M1]در آن حال، دانی که نیکی نکوست[M2]که بینی تو مغزی و رفتست پوست
[B][M1]سوم بار، برخاست بانگ چکش[M2]بناگاه برهم شد آن روی خوش
[B][M1]بگفت ای ستمکار، مشکن مرا[M2]به بدرائی، از پا میفکن مرا
[B][M1]وفا داشتم چشم و دیدم جفا[M2]بگشتم ز هر روی، خوردم قفا
[B][M1]بگفت ار صبوری کنی یک نفس[M2]کشد بار جور تو بسیار کس
[B][M1]چو رفت این سیاهی و آلودگی[M2]نماند زبونی و فرسودگی
[B][M1]دلت گر ز اندیشه خون کرده‌ام[M2]بچهر، آب و رنگت فزون کرده‌ام
[B][M1]بریدم، ولی تیره و زشت را[M2]شکستم، ولی سنگ و انکشت را
[B][M1]چو بینند روی دل آرای تو[M2]چو آگه شوند از تجلای تو
[B][M1]چو پرسند از موج این آبها[M2]ازین جلوه‌ها، رنگها، تابها
[B][M1]بتی چون بگردن در اندازدت[M2]فراتر ز دل، جایگه سازدت
[B][M1]چو نقاد چرخ از تو کالا کند[M2]چو هر روز، نرخ تو بالا کند
[B][M1]چو زین داستان گفتگوها رود[M2]چو این آب حیوان به جوها رود
[B][M1]چو هر دم بیفزایدت خواستار[M2]چو آیند سوی تو از هر کنار
[B][M1]چو بیدار بختی ببیند تو را[M2]چو بر دیگران بر گزیند ترا
[B][M1]چو بر چهر خوبان تبسم کنی[M2]چو این کوی تاریک را گم کنی
[B][M1]چو در مخزنت جا دهد گوهری[M2]چو بنشاندت اندر انگشتری
[B][M1]چو در تیرگی، روشنائی شوی[M2]چو آمادهٔ دلربائی شوی
[B][M1]چو بیرون کشی رخت زین تنگنای[M2]چو اقبال گردد تو را رهنمای
[B][M1]چو آسودگی زاید این روز سخت[M2]چو فرخنده گردی و پیروزبخت
[B][M1]چو پیرایه‌ها ماندت در گرو[M2]چو بینی ره نیک و آئین نو
[B][M1]چو افتادی اندر ترازوی مهر[M2]چو صد راه داد و گرفتت سپهر
[B][M1]رهائی دهندت چو زین رنجها[M2]چو ریزند بر پای تو گنجها
[B][M1]چو بازارگانان خرندت بزر[M2]برندت ز شهری به شهر دگر
[B][M1]چو دیهیم شاهت نشیمن شود[M2]چو از دیدنت، دیده روشن شود
[B][M1]بیاد آر، زین دکهٔ تنگ من[M2]ز سنگینی آهن و سنگ من
[B][M1]چو نام تو خوانند دریای نور[M2]درودیم بفرست زان راه دور
[B][M1]ترا هر چه قیمت نهد روزگار[M2]بدار از من و این چکش یادگار
[B][M1]چو مشاطه، رخسارت آراستم[M2]فزودم دو صد، گر یکی کاستم
[B][M1]تو روزی که از حصن کان آمدی[M2]بس آلوده و سرگران آمدی
[B][M1]بدین گونه روشن نبودی و پاک[M2]بهم بود مخلوط، الماس و خاک
[B][M1]حدیث نهان چکش گوش دار[M2]نگین سازدت چرخ یا گوشوار
[B][M1]نه مشت و قفایت به سر میزنم[M2]بدین درگه نور، در میزنم
[A]
[B][M1]حکایت کرد سرهنگی به کسری[M2]که دشمن را ز پشت قلعه راندیم
[B][M1]فراریهای چابک را گرفتیم[M2]گرفتاران مسکین را رهاندیم
[B][M1]به خون کشتگان، شمشیر شستیم[M2]بر آتشهای کین، آبی فشاندیم
[B][M1]ز پای مادران کندیم خلخال[M2]سرشک از دیدهٔ طفلان چکاندیم
[B][M1]ز جام فتنه، هر تلخی چشیدیم[M2]همان شربت به بدخواهان چشاندیم
[B][M1]بگفت این خصم را راندیم، اما[M2]یکی زو کینه جوتر، پیش خواندیم
[B][M1]کجا با دزد بیرونی درافتیم[M2]چو دزد خانه را بالا نشاندیم
[B][M1]ازین دشمن در افکندن چه حاصل[M2]چو عمری با عدوی نفس ماندیم
[B][M1]ز غفلت، زیر بار عجب رفتیم[M2]ز جهل، این بار را با خود کشاندیم
[B][M1]نداده ابره را از آستر فرق[M2]قبای زندگانی را دراندیم
[B][M1]درین دفتر، بهر رمزی رسیدیم[M2]نوشتیم و به اهریمن رساندیم
[B][M1]دویدیم استخوانی را ز دنبال[M2]سگ پندار را از پی دواندیم
[B][M1]فسون دیو را از دل نهفتیم[M2]برای گرگ، آهو پروراندیم
[B][M1]پلنگی جای کرد اندر چراگاه[M2]همانجا گلهٔ خود را چراندیم
[B][M1]ندانستیم فرصت را بدل نیست[M2]ز دام، این مرغ وحشی را پراندیم
[A]
[B][M1]برد دزدی را سوی قاضی عسس[M2]خلق بسیاری روان از پیش و پس
[B][M1]گفت قاضی کاین خطاکاری چه بود[M2]دزد گفت از مردم آزاری چه سود
[B][M1]گفت، بدکردار را بد کیفر است[M2]گفت، بدکار از منافق بهتر است
[B][M1]گفت، هان بر گوی شغل خویشتن[M2]گفت، هستم همچو قاضی راهزن
[B][M1]گفت، آن زرها که بردستی کجاست[M2]گفت، در همیان تلبیس شماست
[B][M1]گفت، آن لعل بدخشانی چه شد[M2]گفت، میدانیم و میدانی چه شد
[B][M1]گفت، پیش کیست آن روشن نگین[M2]گفت، بیرون آر دست از آستین
[B][M1]دزدی پنهان و پیدا، کار تست[M2]مال دزدی، جمله در انبار تست
[B][M1]تو قلم بر حکم داور میبری[M2]من ز دیوار و تو از در میبری
[B][M1]حد بگردن داری و حد میزنی[M2]گر یکی باید زدن، صد میزنی
[B][M1]میزنم گر من ره خلق، ای رفیق[M2]در ره شرعی تو قطاع الطریق
[B][M1]می‌برم من جامهٔ درویش عور[M2]تو ربا و رشوه میگیری بزور
[B][M1]دست من بستی برای یک گلیم[M2]خود گرفتی خانه از دست یتیم
[B][M1]من ربودم موزه و طشت و نمد[M2]تو سیهدل مدرک و حکم و سند
[B][M1]دزد جاهل، گر یکی ابریق برد[M2]دزد عارف، دفتر تحقیق برد
[B][M1]دیده‌های عقل، گر بینا شوند[M2]خود فروشان زودتر رسوا شوند
[B][M1]دزد زر بستند و دزد دین رهید[M2]شحنه ما را دید و قاضی را ندید
[B][M1]من براه خود ندیدم چاه را[M2]تو بدیدی، کج نکردی راه را
[B][M1]میزدی خود، پشت پا بر راستی[M2]راستی از دیگران میخواستی
[B][M1]دیگر ای گندم نمای جو فروش[M2]با ردای عجب، عیب خود مپوش
[B][M1]چیره‌دستان میربایند آنچه هست[M2]میبرند آنگه ز دزد کاه، دست
[B][M1]در دل ما حرص، آلایش فزود[M2]نیت پاکان چرا آلوده بود
[B][M1]دزد اگر شب، گرم یغما کردنست[M2]دزدی حکام، روز روشن است
[B][M1]حاجت ار ما را ز راه راست برد[M2]دیو، قاضی را بهرجا خواست برد
[A]
[B][M1]اینچنین خواندم که روزی روبهی[M2]پایبند تله گشت اندر رهی
[B][M1]حیلهٔ روباهیش از یاد رفت[M2]خانهٔ تزویر را بنیاد رفت
[B][M1]گر چه زائین سپهر آگاه بود[M2]هر چه بود، آن شیر و این روباه بود
[B][M1]تیره روزش کرد، چرخ نیل فام[M2]تا شود روشن که شاگردیست خام
[B][M1]با همه تردستی، از پای اوفتاد[M2]دل به رنج و تن به بدبختی نهاد
[B][M1]گر چه در نیرنگ سازی داشت دست[M2]بند نیرنگ قضایش دست بست
[B][M1]حرص، با رسوائیش همراه کرد[M2]تیغ ذلت، ناخنش کوتاه کرد
[B][M1]بود روز کار و یارائی نداشت[M2]بود وقت رفتن و پائی نداشت
[B][M1]آهنی سنگین، دمش را کنده بود[M2]مرگ را میدید، اما زنده بود
[B][M1]میفشردی اشکم ناهار را[M2]می‌گزیدی حلقه و مسمار را
[B][M1]دام تادیب است، دام روزگار[M2]هر که شد صیاد، آخر شد شکار
[B][M1]ما کیانها کشته بود این روبهک[M2]زان سبب شد صید روباه فلک
[B][M1]خیرگیها کرده بود این خودپسند[M2]خیرگی را چاره زندانست و بند
[B][M1]ماکیانی ساده از ده دور گشت[M2]بر سر آن تله و روبه گذشت
[B][M1]از بلای دام و زندان بی خبر[M2]گفت زان کیست این ایوان و در
[B][M1]گفت روبه این در و ایوان ماست[M2]پوستین دوزیم و این دکان ماست
[B][M1]هست ما را بهتر از هر خواسته[M2]اندرین دکان، دمی آراسته
[B][M1]ساده و پاکیزه و زیبا و نرم[M2]همچو خز شایان و چون سنجاب گرم
[B][M1]می‌فروشیم این دم پر پشم را[M2]باز کن وقت خریدن، چشم را
[B][M1]گر دم ما را خریداری کنی[M2]همچو ما، یک عمر طراری کنی
[B][M1]گر ز مهر، این دم به بندیمت به دم[M2]راه را هرگز نخواهی کرد گم
[B][M1]گر ز رسم و راه ما آگه شوی[M2]ماکیانی بس کنی، روبه شوی
[B][M1]گر که بربندی در چون و چرا[M2]سودها بینی در این بیع و شری
[B][M1]باید آن دم کژت کندن ز تن[M2]وین دم نیکو بجایش دوختن
[B][M1]ماکیان را این مقال آمد پسند[M2]گفت: بر گو دمت ای روباه چند
[B][M1]گفت باید دید کالا را نخست[M2]ور نه، این بیع و شری ناید درست
[B][M1]گر خریداری، در آی اندر دکان[M2]نرخ، آنگه پرس از بازارگان
[B][M1]ماکیان را آن فریب از راه برد[M2]راست اندر تله روباه برد
[B][M1]کاش میدانست روبه ناشتاست[M2]وان نه دکان است، دکان ریاست
[B][M1]تا دهن بگشود بهر چند و چون[M2]چنگ روباه از گلویش ریخت خون
[B][M1]آن دل فارغ، ز خون آکنده شد[M2]وان سر بی باک، از تن کنده شد
[B][M1]ره ندیده، روی بر راهی نهاد[M2]چشم بسته، پای در چاهی نهاد
[B][M1]هیچ نگرفت و گرفتند آنچه داشت[M2]هم گذشت از کار دم، هم سر گذاشت
[B][M1]بر سر آنست نفس حیله‌ساز[M2]که کند راهی سوی راه تو باز
[B][M1]تا در آن ره، سربپیچاند ترا[M2]وندر آن آتش بسوزاند ترا
[B][M1]اهرمن هرگز نخواهد بست در[M2]تا ترا میافتد از کویش گذر
[B][M1]در جوارت، حرص زان دکان گشود[M2]که تو بر بندی دکان خویش زود
[B][M1]تا شوی بیدار، رفتست آنچه هست[M2]تا بدانی کیستی، رفتی ز دست
[B][M1]با مسافر، دزد چون گردید دوست[M2]زاد و برگ آن مسافر زان اوست
[B][M1]گوهر کان هوی جز سنگ نیست[M2]آب و رنگش جز فریب و رنگ نیست
[A]
[B][M1]قاضی کشمر ز محضر، شامگاه[M2]رفت سوی خانه با حالی تباه
[B][M1]هر کجا در دید، بر دیوار زد[M2]بانگ بر دربان و خدمتکار زد
[B][M1]کودکان را راند با سیلی و مشت[M2]گربه را با چوبدستی خست و کشت
[B][M1]خشم هم بر کوزه، هم بر آب کرد[M2]هم قدح، هم کاسه را پرتاب کرد
[B][M1]هر چه کم گفتند، او بسیار گفت[M2]حرفهای سخت و ناهموار گفت
[B][M1]کرد خشم آلوده، سوی زن نگاه[M2]گفت کز دست تو روزم شد سیاه
[B][M1]تو ز سرد و گرم گیتی بی خبر[M2]من گرفتار هزاران شور و شر
[B][M1]تو غنودی، من دویدم روز و شب[M2]کاستم من، تو فزودی، ای عجب
[B][M1]تو شدی دمساز با پیوند و دوست[M2]چرخ، روزی صد ره از من کند پوست
[B][M1]ناگواریها مرا برد از میان[M2]تو غنودی در حریر و پرنیان
[B][M1]تو نشستی تا بیارندت ز در[M2]ما بیاوردیم با خون جگر
[B][M1]هر چه کردم گرد، با وزر و وبال[M2]تو بپای آز کردی پایمال
[B][M1]توشه بستم از حلال و از حرام[M2]هم تو خوردی گاه پخته، گاه خام
[B][M1]تا که چشمت دید همیان زری[M2]کردی از دل، آرزوی زیوری
[B][M1]تا یتیم از یک بمن بخشید نیم[M2]تو خریدی گوهر و در یتیم
[B][M1]کور و عاجز بس در افکندم بچاه[M2]تا که شد هموار از بهر تو راه
[B][M1]از پی یک راست، گفتم صد دروغ[M2]ماست را من بردم و مظلوم دوغ
[B][M1]سنگها انداختم در راه‌ها[M2]اشکها آمیختم با آه‌ها
[B][M1]بدرهٔ زر دیدم و رفتم ز دست[M2]بی تامل روز را گفتم شب است
[B][M1]حق نهفتم، بافتم افسانه‌ها[M2]سوختم با تهمتی کاشانه‌ها
[B][M1]این سخنها بهر تو گفتم تمام[M2]تو چه گفتی؟ آرمیدی صبح و شام
[B][M1]ریختم بهر تو عمری آبرو[M2]تو چه کردی از برای من، بگو
[B][M1]رشوت آوردم، تو مال اندوختی[M2]تیرگی کردم، تو بزم افروختی
[B][M1]تا به مرداری بیالودم دهن[M2]تو حسابی ساختی از بهر من
[B][M1]خدمت محضر ز من ناید دگر[M2]هر که را خواهی، بجای من ببر
[B][M1]بعد ازین نه پیروم، نه پیشوا[M2]چون تو، اندر خانه خواهم کرد جا
[B][M1]چون تو خواهم بود پاک از هر حساب[M2]جز حساب سیرو گشت و خورد و خواب
[B][M1]زن بلطف و خنده گفت اینکار چیست[M2]با در و دیوار، این پیکار چیست
[B][M1]امشب از عقل و خرد بیگانه‌ای[M2]گر نه مستی، بیگمان دیوانه‌ای
[B][M1]کودکان را پای بر سر میزنی[M2]مشت بر طومار و دفتر میزنی
[B][M1]خودپسندیدن، و بال است و گزند[M2]دیگران را کی پسندد، خودپسند
[B][M1]من نمیگویم که کاری داشتم[M2]یا چو تو، بر دوش، باری داشتم
[B][M1]میروم فردا من از خانه برون[M2]تو بر افراز این بساط واژگون
[B][M1]میروم من، یک دو روز اینجا بمان[M2]همچو من، دانستنیها را بدان
[B][M1]عارفان، علم و عمل پیوسته‌اند[M2]دیده‌اند اول، سپس دانسته‌اند
[B][M1]زن چو از خانه سحرگه رخت بست[M2]خانه دیوانخانه شد، قاضی نشست
[B][M1]گاه خط بنوشت و گاه افسانه خواند[M2]ماند، اما بیخبر از خانه ماند
[B][M1]روزی اندر خانه سخت آشوب شد[M2]گفتگوی مشت و سنگ و چوب شد
[B][M1]خادم و طباخ و فراش آمدند[M2]تا توانستند، دربان را زدند
[B][M1]پیش قاضی آن دروغ، این راست گفت[M2]در حقیقت، هر چه هر کس خواست گفت
[B][M1]عیبها گفتند از هم بیشمار[M2]رازهای بسته کردند آشکار
[B][M1]گفت دربان این خسان اهریمنند[M2]مجرمند و بی گنه رامیزنند
[B][M1]باز کردم هر سه را امروز مشت[M2]برگرفتم بار دزدیشان ز پشت
[B][M1]بانگ زد خادم بر او کی خود پرست[M2]قفل مخزن را که دیشب میشکست
[B][M1]کوزهٔ روغن تو میبردی بدوش[M2]یا برای خانه یا بهر فروش
[B][M1]خواجه از آغاز شب در خانه بود[M2]حاجب از بهر که، در را میگشود
[B][M1]دایه آمد گفت طفل شیرخوار[M2]گشته رنجور و نمیگیرد قرار
[B][M1]گفت ناظر، دختر من دیده است[M2]مطبخی کشک و عدس دزدیده است
[B][M1]ناگهان، فراش همیانی گشود[M2]گفت کاین زرها میان هیمه بود
[B][M1]باغبان آمد که دزد، این ناظر است[M2]غائبست از حق، اگر چه حاضر است
[B][M1]زر فزون میگیرد و کم میخرد[M2]آنچه دینار است و درهم، میبرد
[B][M1]میکند از ما به جور و ظلم، پوست[M2]خواجه مهمانست، صاحبخانه اوست
[B][M1]دوش، یک من هیمه را باری نوشت[M2]خوشه‌ای آورد و خرواری نوشت
[B][M1]از کنار در، کنیز آواز داد[M2]بعد ازین، نان را کجا باید نهاد
[B][M1]کودکان نان و عسل را خورده‌اند[M2]سفره‌اش را نیز با خود برده‌اند
[B][M1]دید قاضی، خانه پرشور و شر است[M2]محضر است، اما دگرگون محضر است
[B][M1]کار قاضی جز خط و دفتر نبود[M2]آشنا با این چنین محضر نبود
[B][M1]او چه میدانست آشوب از کجاست[M2]وین کم و افزون، که افزود و که کاست
[B][M1]چون امین نشناخت از دزد و دغل[M2]دفتر خود را نهاد اندر بغل
[B][M1]گفت زین جنگ و جدل، سر خیره گشت[M2]بایدم رفتن، گه محضر گذشت
[B][M1]چون ز جا برخاست، زن در را گشود[M2]گفت دیدی آنچه گفتم راست بود
[B][M1]تو، به محضر داوری کردی هزار[M2]لیک اندر خانه درماندی ز کار
[B][M1]گر چه ترساندی خلایق را بسی[M2]از تو خانه نمیترسد کسی
[B][M1]تو بسی گفتی ز کار خویشتن[M2]من نگفتم هیچ و دیدی کار من
[B][M1]تا تو اندر خانه دیدی گیر و دار[M2]چند روزی ماندی و کردی فرار
[B][M1]من کنم صد شعله در یکدم خموش[M2]گاه دستم، گاه چشمم، گاه گوش
[B][M1]هر که بینی رشته‌ای دارد بدست[M2]هر کجا راهی است، رهپوئیش هست
[B][M1]تو چه میدانی که دزد خانه کیست[M2]زین حکایت حق کدام، افسانه چیست
[B][M1]زن، بدام افکند دزد خانه را[M2]از حقیقت دور کرد افسانه را
[A]
[B][M1]بلبلی گفت بکنج قفسی[M2]که چنین روز، مرا باور نیست
[B][M1]آخر این فتنه، سیه کاری کیست[M2]گر که کار فلک اخضر نیست
[B][M1]آنچنان سخت ببستند این در[M2]که تو گوئی که قفس را در نیست
[B][M1]قفسم گر زر و سیم است چه فرق[M2]که مرا دیده بسیم و زر نیست
[B][M1]باغبانش ز چه در زندان کرد[M2]بلبل شیفته، یغماگر نیست
[B][M1]همه بر چهرهٔ گل می‌نگرند[M2]نگهی در خور این کیفر نیست
[B][M1]که بسوی چمنم خواهد برد[M2]کس به جز بخت بدم رهبر نیست
[B][M1]دیده بر بام قفس باید دوخت[M2]دگر امروز، گل و عبهر نیست
[B][M1]سوختم اینهمه از محنت و باز[M2]این تن سوخته خاکستر نیست
[B][M1]طوطئی از قفس دیگر گفت[M2]چه توان کرد، ره دیگر نیست
[B][M1]بسکه تلخ است گرفتاری و صبر[M2]دل ما را هوس شکر نیست
[B][M1]چو گل و لاله نخواهد ماندن[M2]سیرگاهی ز قفس خوشتر نیست
[B][M1]دل مفرسای بسودای محال[M2]که اگر دل نبود، دلبر نیست
[B][M1]در و بام قفست زرین است[M2]صید را بهتر ازین زیور نیست
[B][M1]زخم من صحن قفس خونین کرد[M2]همچو من پای تو از خون، تر نیست
[B][M1]تو شکیبا شو و پندار چنان[M2]که به جز برگ گلت بستر نیست
[B][M1]گه بلندی است، زمانی پستی[M2]هر کس ای دوست، بلند اختر نیست
[B][M1]همه فرمان قضا باید برد[M2]نیست یک ذره که فرمانبر نیست
[B][M1]چه هوسها بسر افتاد مرا[M2]که تبه گشت و یکی در سر نیست
[B][M1]چه غم ار بال و پرم ریخته شد[M2]دگرم حاجت بال و پر نیست
[B][M1]چمن ار نیست، قفس خود چمن است[M2]بخیال است، بدیدن گر نیست
[B][M1]چه تفاوت کندت گر یکروز[M2]خون دل هست و گل احمر نیست
[B][M1]چرخ نیلوفریت سایه فکند[M2]اگرت سایه ز نیلوفر نیست
[A]
[B][M1]در آبگیر، سحرگاه بط بماهی گفت[M2]که روز گشت و شنا کردن و جهیدن نیست
[B][M1]بساط حلقه و دامست یکسر این صحرا[M2]چنین بساط، دگر جای آرمیدن نیست
[B][M1]ترا همیشه ازین نکته با خبر کردم[M2]ولیک، گوش ترا طاقت شنیدن نیست
[B][M1]هزار مرتبه گفتم که خانهٔ صیاد[M2]مکان ایمنی و خانه برگزیدن نیست
[B][M1]من از میان بروم، چون خطر شود نزدیک[M2]تو چون کنی، که ترا قدرت پریدن نیست
[B][M1]هزار چشمهٔ روشن، هزار برکهٔ پاک[M2]بهای یک رگ و یکقطره خون چکیدن نیست
[B][M1]بگفت منزل مقصود آنچنان دور است[M2]که فکر کوته ما را بدان رسیدن نیست
[B][M1]هزار رشته، برین کارگاه می‌پیچند[M2]ولی چه سود، که هر دیده بهر دیدن نیست
[B][M1]ز خرمن فلک، ایدوست خوشه‌ای نبری[M2]که غنچه و گل این باغ، بهر چیدن نیست
[B][M1]اگر ز آب گریزی، بخشکیت بزنند[M2]ازین حصار، کسی را ره رهیدن نیست
[B][M1]به پرتگاه قضا، مرکب هوی و هوس[M2]سبک مران که مجال عنان کشیدن نیست
[B][M1]بپای گلبن زیبای هستی، این همه خار[M2]برای چیست، اگر از پی خلیدن نیست
[B][M1]چنان نهفته و آهسته می‌نهند این دام[M2]که هیچ فرصت ترسیدن و رمیدن نیست
[B][M1]سموم فتنه، چو باد سحرگهی نسوزد[M2]بجز نشان خرابی، در آن وزیدن نیست
[B][M1]چو من بخاک تپیدم، تو سوختی بشرار[M2]دگر حدیث شنا کردن و چمیدن نیست
[B][M1]براه گرگ حوادث، شبان بخواب رود[M2]چو خفت، گله چه داند گه چریدن نیست
[B][M1]برید و دوخت قبای من و تو درزی چرخ[M2]ز هم شکافتن و طرح نو بریدن نیست
[B][M1]متاع حادثه، روزی بقهر بفروشند[M2]چه غم خورند که ما را سر خریدن نیست
[A]
[B][M1]شبی بمردمک چشم، طعنه زد مژگان[M2]که چند بی سبب از بهر خلق کوشیدن
[B][M1]همیشه بار جفا بردن و نیاسودن[M2]همیشه رنج طلب کردن و نرنجیدن
[B][M1]ز نیک و زشت و گل و خار و مردم و حیوان[M2]تمام دیدن و از خویش هیچ نادیدن
[B][M1]چو کارگر شده‌ای، مزد سعی و رنج تو چیست[M2]بوقت کار، ضروری است کار سنجیدن
[B][M1]ز بزم تیرهٔ خود، روشنی دریغ مدار[M2]که روشنست ازین بزم، رخت برچیدن
[B][M1]جواب داد که آئین کاردانان نیست[M2]بخواب جهل فزودن، ز کار کاهیدن
[B][M1]کنایتی است درین رنج روز خسته شدن[M2]اشارتی است درین کار شب نخوابیدن
[B][M1]مرا حدیثی هوی و هوس مکن تعلیم[M2]هنروران نپسندند خود پسندیدن
[B][M1]نگاهبانی ملک تن است پیشهٔ چشم[M2]چنانکه رسم و ره پاست ره نوردیدن
[B][M1]اگر پی هوس و آز خویش میگشتم[M2]کنون نبود مرا دیده، جای گردیدن
[B][M1]بپای خویش نیفکنده روشنی هرگز[M2]اگر چه کار چراغ است نور بخشیدن
[B][M1]نه آگهیست، ز حکم قضا شدن دلتنگ[M2]نه مردمی است، ز دست زمانه نالیدن
[B][M1]مگو چرا مژه گشتم من و تو مردم چشم[M2]ازین حدیث، کس آگه نشد بپرسیدن
[B][M1]هزار مسئله در دفتر حقیقت بود[M2]ولی دریغ، که دشوار بود فهمیدن
[B][M1]ز دل تپیدن و از دیده روشنی خواهند[M2]ز خون دویدن و از اشک چشم، غلتیدن
[B][M1]ز کوه و کاه گرانسنگی و سبکباری[M2]ز خاک صبر و تواضع، ز باد رقصیدن
[B][M1]سپهر، مردم چشمم نهاد نام از آن[M2]که بود خصلتم، از خویش چشم پوشیدن
[B][M1]هزار قرن ندیدن ز روشنی اثری[M2]هزار مرتبه بهتر ز خویشتن دیدن
[B][M1]هوای نفس چو دیویست تیره دل، پروین[M2]بتر ز دیو پرستی است، خودپرستیدن
[A]
[B][M1]شکایت کرد روزی دیده با دل[M2]که کار من شد از جور تو مشکل
[B][M1]ترا دادست دست شوق بر باد[M2]مرا کندست سیل اشک، بنیاد
[B][M1]ترا گردید جای آتش، مرا آب[M2]تو زاسایش بری گشتی، من از خواب
[B][M1]ز بس کاندیشه‌های خام کردی[M2]مرا و خویش را بدنام کردی
[B][M1]از آنروزی که گردیدی تو مفتون[M2]مرا آرامگه شد چشمهٔ خون
[B][M1]تو اندر کشور تن، پادشاهی[M2]زوال دولت خود، چندخواهی
[B][M1]چرا باید چنین خودکام بودن[M2]اسیر دانهٔ هر دام بودن
[B][M1]شدن همصحبت دیوانه‌ای چند[M2]حقیقت جستن از افسانه‌ای چند
[B][M1]ز بحر عشق، موج فتنه پیداست[M2]هر آنکودم ز جانان زد، ز جان کاست
[B][M1]بگفت ایدوست، تیر طعنه تا چند[M2]من از دست تو افتادم درین بند
[B][M1]تو رفتی و مرا همراه بردی[M2]به زندانخانهٔ عشقم سپردی
[B][M1]مرا کار تو کرد آلوده دامن[M2]تو اول دیدی، آنگه خواستم من
[B][M1]بدست جور کندی پایه‌ای را[M2]در آتش سوختی همسایه‌ای را
[B][M1]مرا در کودکی شوق دگر بود[M2]خیالم زین حوادث بی خبر بود
[B][M1]نه میخوردم غم ننگی و نامی[M2]نه بودم بستهٔ بندی و دامی
[B][M1]نه میپرسیدم از هجر و وصالی[M2]نه آگه بودم از نقص و کمالی
[B][M1]ترا تا آسمان، صاحب نظر کرد[M2]مرا مفتون و مست و بی خبر کرد
[B][M1]شما را قصه دیگرگون نوشتند[M2]حساب کار ما، با خون نوشتند
[B][M1]ز عشق و وصل و هجر و عهد و پیوند[M2]تو حرفی خواندی و من دفتری چند
[B][M1]هر آن گوهر که مژگان تو میسفت[M2]نهان با من، هزاران قصه میگفت
[B][M1]مرا سرمایه بردند و ترا سود[M2]ترا کردند خاکستر، مرا دود
[B][M1]بساط من سیه، شام تو دیجور[M2]مرا نیرو تبه گشت و تو را نور
[B][M1]تو، وارون بخت و حال من دگرگون[M2]ترا روزی سرشک آمد، مرا خون
[B][M1]تو از دیروز گوئی، من از امروز[M2]تو استادی درین ره، من نوآموز
[B][M1]تو گفتی راه عشق از فتنه پاکست[M2]چو دیدم، پرتگاهی خوفناکست
[B][M1]ترا کرد آرزوی وصل، خرسند[M2]مرا هجران گسست از هم، رگ و بند
[B][M1]مرا شمشیر زد گیتی، ترا مشت[M2]ترا رنجور کرد، اما مرا کشت
[B][M1]اگر سنگی ز کوی دلبر آمد[M2]ترا بر پای و ما را بر سر آمد
[B][M1]بتی، گر تیر ز ابروی کمان زد[M2]ترا بر جامه و ما را بجان زد
[B][M1]ترا یک سوز و ما را سوختنهاست[M2]ترا یک نکته و ما را سخنهاست
[B][M1]تو بوسی آستین، ما آستان را[M2]تو بینی ملک تن، ما ملک جان را
[B][M1]ترا فرسود گر روز سیاهی[M2]مرا سوزاند عالم سوز آهی
[A]
[B][M1]گفت با زنجیر، در زندان شبی دیوانه‌ای[M2]عاقلان پیداست، کز دیوانگان ترسیده‌اند
[B][M1]من بدین زنجیر ارزیدم که بستندم بپای[M2]کاش میپرسید کس، کایشان بچند ارزیده‌اند
[B][M1]دوش سنگی چند پنهان کردم اندر آستین[M2]ای عجب! آن سنگها را هم ز من دزدیده‌اند
[B][M1]سنگ میدزدند از دیوانه با این عقل و رای[M2]مبحث فهمیدنیها را چنین فهمیده‌اند
[B][M1]عاقلان با این کیاست، عقل دوراندیش را[M2]در ترازوی چو من دیوانه‌ای سنجیده‌اند
[B][M1]از برای دیدن من، بارها گشتند جمع[M2]عاقلند آری، چو من دیوانه کمتر دیده‌اند
[B][M1]جمله را دیوانه نامیدم، چو بگشودند در[M2]گر بدست، ایشان بدین نامم چرا نامیده‌اند
[B][M1]کرده‌اند از بیهشی بر خواندن من خنده‌ها[M2]خویشتن در هر مکان و هر گذر رقصیده‌اند
[B][M1]من یکی آئینه‌ام کاندر من این دیوانگان[M2]خویشتن را دیده و بر خویشتن خندیده‌اند
[B][M1]آب صاف از جوی نوشیدم، مرا خواندند پست[M2]گر چه خود، خون یتیم و پیرزن نوشیده‌اند
[B][M1]خالی از عقلند، سرهائی که سنگ ما شکست[M2]این گناه از سنگ بود، از من چرا رنجیده‌اند
[B][M1]به که از من باز بستانند و زحمت کم کنند[M2]غیر ازین زنجیر، گر چیزی بمن بخشیده‌اند
[B][M1]سنگ در دامن نهندم تا در اندازم بخلق[M2]ریسمان خویش را با دست من تابیده‌اند
[B][M1]هیچ پرسش را نخواهم گفت زینساعت جواب[M2]زانکه از من خیره و بیهوده، بس پرسیده‌اند
[B][M1]چوب دستی را نهفتم دوش زیر بوریا[M2]از سحر تا شامگاهان، از پیش گردیده‌اند
[B][M1]ما نمیپوشیم عیب خویش، اما دیگران[M2]عیبها دارند و از ما جمله را پوشیده‌اند
[B][M1]ننگها دیدیم اندر دفتر و طومارشان[M2]دفتر و طومار ما را، زان سبب پیچیده‌اند
[B][M1]ما سبکساریم، از لغزیدن ما چاره نیست[M2]عاقلان با این گرانسنگی، چرا لغزیده‌اند
[A]
[B][M1]شنیده‌اید که روزی بچشمهٔ خورشید[M2]برفت ذره بشوقی فزون بمهمانی
[B][M1]نرفته نیمرهی، باد سرنگونش کرد[M2]سبک قدم نشده، دید بس گرانجانی
[B][M1]گهی، رونده سحابی گرفت چهرهٔ مهر[M2]گهی، هوا چو یم عشق گشت طوفانی
[B][M1]هزار قطرهٔ باران چکید بر رویش[M2]جفا کشید بس، از رعد و برق نیسانی
[B][M1]هزار گونه بلندی، هزار پستی دید[M2]که تا رسید به آن بزمگاه نورانی
[B][M1]نمود دیر زمانی به آفتاب نگاه[M2]ملول گشت سرانجام زان هوسرانی
[B][M1]سپهر دید و بلندی و پرتو و پاکی[M2]بدوخت دیدهٔ خودبین، ز فرط حیرانی
[B][M1]سئوال کرد ز خورشید کاین چه روشنی است[M2]در این فضا، که ترا میکند نگهبانی
[B][M1]بذره گفت فروزنده مهر، کاین رمزیست[M2]برون ز عالم تدبیر و فکر امکانی
[B][M1]بتخت و تاج سلیمان، چکار مورچه را[M2]بس است ایمنی کشور سلیمانی
[B][M1]من از گذشتن ابری ضعیف، تیره شوم[M2]تو از وزیدن بادی، ز کار درمانی
[B][M1]نه مقصد است، که گردد عیان ز نیمهٔ راه[M2]نه مشکل است، که آسان شود بسانی
[B][M1]هزار سال اگر علم و حکمت آموزی[M2]هزار قرن اگر درس معرفت خوانی
[B][M1]بپوئی ار همهٔ راههای تیره و تار[M2]بدانی ار همهٔ رازهای پنهانی
[B][M1]اگر بعقل و هنر، همسر فلاطونی[M2]وگر بدانش و فضل، اوستاد لقمانی
[B][M1]بسمان حقیقت، بهیچ پر نپری[M2]به خلوت احدیت، رسید نتوانی
[B][M1]در آنزمان که رسی عاقبت بحد کمال[M2]چو نیک در نگری در کمال نقصانی
[B][M1]گشود گوهری عقل گر چه بس کانها[M2]نیافت هیچگه این پاک گوهر کانی
[B][M1]ده جهان اگر ایدوست دهخدای نداشت[M2]که مینمود تحمل به رنج دهقانی
[B][M1]بلند خیز مشو، زانکه حاصلی نبری[M2]بخز فتادن و درماندن و پشیمانی
[B][M1]بکوی شوق، گذاری نمیکنی، پروین[M2]چو ذره نیز ره و رسم را نمیدانی
[A]
[B][M1]در آنساعت که چشم روز میخفت[M2]شنیدم ذره با خفاش میگفت
[B][M1]که ای تاریک رای، این گمرهی چیست[M2]چرا با آفتابت الفتی نیست
[B][M1]اگر ماهیم و گر روشن سهیلیم[M2]تمام، این شمع هستی را طفیلیم
[B][M1]اگر گل رست و گر یاقوت شد سنگ[M2]یکی رونق گرفت از خور، یکی رنگ
[B][M1]چرا باید چنین افسرده بودن[M2]بصبح زندگانی مرده بودن
[B][M1]ببینی، گر برون آئی یکی روز[M2]تجلیهای مهر عالم افروز
[B][M1]فروغ آفتاب صبحگاهی[M2]فرو شوید ز رخسارت سیاهی
[B][M1]نباید ترک عقل و رای گفتن[M2]بشب گشتن، بگاه روز خفتن
[B][M1]بباید دلبری زیبا گزیدن[M2]درو دیدن، جهان یکسر ندیدن
[B][M1]براه عشق، کردن جست و خیزی[M2]بشوق وصل، صلحی یا ستیزی
[B][M1]ز یک نم اوفتادن، غرق گشتن[M2]ز بادی جستن، از دریا گذشتن
[B][M1]مرا همواره با خور گفتگوهاست[M2]بدین خردی دلم را آرزوهاست
[B][M1]چو روشن شد رهم زان چهر رخشان[M2]چه غم گر موج بینم یا که طوفان
[B][M1]ترا گر نیز میل تابناکی است[M2]نظر چون من بپوش از هر چه خاکیست
[B][M1]چه سود از انزوا و ظلمت، ایدوست[M2]بلندی خواه را، پستی نه نیکوست
[B][M1]بگفت آخر حدیث چشمهٔ نور[M2]چه میگوئی به پیش مردم کور
[B][M1]مرا چشمیست بس تاریک و نمناک[M2]چه خواهم دیدن از خورشید و افلاک
[B][M1]از آن روزم که موش کور شد نام[M2]سیه روزیم، روزی کرد ایام
[B][M1]ترا آنانکه نزد خویش خواندند[M2]مرا بستند چشم، آنگاه راندند
[B][M1]تو از افلاک میگوئی، من از خاک[M2]مرا آلوده کردند و ترا پاک
[B][M1]ز خط شوق، ما را دور کردند[M2]شما را همنشین نور کردند
[B][M1]از آن رو، تیرگی را دوستارم[M2]که چشم روشنی دیدن ندارم
[B][M1]خیال من بود خوردی و خوابی[M2]چه غم گر نیست یا هست آفتابی
[B][M1]ترا افروزد آن چهر فروزان[M2]مرا هم دم زند بر دیده پیکان
[B][M1]چو خور شد دشمن آزادی من[M2]رخ دشمن چه تاریک و چه روشن
[B][M1]شوم گر با خیالش نیز توام[M2]نهم زاندیشه، چشم خویش بر هم
[B][M1]مرا عمری بتاریکی پریدن[M2]به از یک لحظه روی مهر دیدن
[B][M1]شنیدم بیشمارش رنگ و تاب است[M2]ولی من موش کور، او آفتاب است
[B][M1]تو خود روشندل و صاحبنظر باش[M2]چه سود از پند، نابیناست خفاش
[A]
[B][M1]ای که عمریست راه پیمائی[M2]بسوی دیده هم ز دل راهی است
[B][M1]لیک آنگونه ره که قافله‌اش[M2]ساعتی اشکی و دمی آهی است
[B][M1]منزلش آرزوئی و شوقی است[M2]جرسش نالهٔ شبانگاهی است
[B][M1]ای که هر درگهیت سجده گهست[M2]در دل پاک نیز درگاهی است
[B][M1]از پی کاروان آز مرو[M2]که درین ره، بهر قدم چاهی است
[B][M1]سالها رفتی و ندانستی[M2]کانکه راهت نمود، گمراهی است
[B][M1]قصهٔ تلخیش دراز مکن[M2]زندگی، روزگار کوتاهی است
[B][M1]بد و نیک من و تو می‌سنجند[M2]گر که کوهی و گر پر کاهی است
[B][M1]عمر، دهقان شد و قضا غربال[M2]نرخ ما، نرخ گندم و کاهی است
[B][M1]تو عسس باش و دزد خود بشناس[M2]که جهان، هر طرف کمینگاهی است
[B][M1]ماکیان وجود را چه امان[M2]تا که مانند چرخ، روباهی است
[B][M1]چه عجب، گر که سود خود خواهد[M2]همچو ما، نفس نیز خودخواهی است
[B][M1]به رهش هیچ شحنه راه نیافت[M2]دزد ایام، دزد آگاهی است
[B][M1]با شب و روز، عمر میگذرد[M2]چه تفاوت که سال یا ماهی است
[B][M1]بمراد کسی زمانه نگشت[M2]گاهی رفقی و گاه اکراهی است
[A]
[B][M1]گفت سوزن با رفوگر وقت شام[M2]شب شد و آخر نشد کارت تمام
[B][M1]روز و شب، بیهوده سوزن میزنی[M2]هر دمی، صد زخم بر من میزنی
[B][M1]من ز خون، رنگین شدم در مشت تو[M2]بسکه خون میریزد از انگشت تو
[B][M1]زینهمه نخهای کوتاه و بلند[M2]گه شدم سرگشته، گاهی پایبند
[B][M1]گه زبون گردیدم و گه ناتوان[M2]گه شکستم، گه خمیدم چون کمان
[B][M1]چون فتادم یا فروماندم ز کار[M2]تو همی راندی به پیشم با فشار
[B][M1]میبری هر جا که میخواهی مرا[M2]میفزائی کار و میکاهی مرا
[B][M1]من بسر، این راه پیمودم همی[M2]خون دل خوردم، نیاسودم دمی
[B][M1]گاهم انگشتانه میکوبد بسر[M2]گاه رویم میکشد، گاه آستر
[B][M1]گر تو زاسایش بری گشتی و دور[M2]بهر من، آسایشی باشد ضرور
[B][M1]گفت در پاسخ رفوگر کای رفیق[M2]نیست هر رهپوی، از اهل طریق
[B][M1]زین جهان و زین فساد و ریو و رنگ[M2]تو چه خواهی دید با این چشم تنگ
[B][M1]روز می‌بینی تو و من روزگار[M2]کار می‌بینی تو و من عیب کار
[B][M1]تو چه میدانی چه پیش آرد قضا[M2]من هدف بودم قضا را سالها
[B][M1]ناله تو از نخ و ابریشم است[M2]من خبردارم که هستی یکدم است
[B][M1]تو چه میدانی چها بر من رسید[M2]موی من شد زین سیهکاری سفید
[B][M1]سوزنی، برتر ز سوزن نیستی[M2]آگهی از جامه، از تن نیستی
[B][M1]من نهان را بینم و تو آشکار[M2]تو یکی میدانی، اما من هزار
[B][M1]من درینجا هر چه سوزن میزنم[M2]سوزنی بر چشم روشن می‌زنم
[B][M1]من چو گردم خسته، فرصت بگذرد[M2]چون گذشت، آنگه که بازش آورد
[B][M1]چونکه تن فرسودنی و بینواست[M2]گر هم از کارش بفرسائی، رواست
[B][M1]چون دل شوریده روزی خون شود[M2]به کاز آن خون، چهره‌ای گلگون شود
[B][M1]دیده را چون عاقبت نادیدن است[M2]به که نیکو بنگرد تا روشن است
[B][M1]از چه وامانم، چو فرصت رفتنی است[M2]چون نگویم، کاین حکایت گفتنی است
[B][M1]خرقه‌ها با سوزنی کردم رفو[M2]سوزنی کن خرقهٔ دل دوخت کو
[B][M1]خون دگر شد، خون دل خوردن دگر[M2]تو ندیدی پارگیهای جگر
[B][M1]پارهٔ هر جامه را سوزن بدوخت[M2]سوزنی صد رنگ پیراهن بدوخت
[B][M1]پارهٔ جان در رگ و بند است و پی[M2]سوزنش کی چاره خواهد کرد، کی
[B][M1]سوزنی باید که در دل نشکند[M2]جای جامه، بخیه اندر جان زند
[B][M1]جهد را بسیار کن، عمر اندکی است[M2]کار را نیکو گزین، فرصت یکی است
[B][M1]کاردانان چون رفو آموختند[M2]پاره‌های وقت بر هم دوختند
[B][M1]عمر را باید رفو با کار کرد[M2]وقت کم را با هنر، بسیار کرد
[B][M1]کار را از وقت، چون کردی جدا[M2]این یکی گردد تباه، آن یک هبا
[B][M1]گر چه اندر دیده و دل نور نیست[M2]تا نفس باقی است، تن معذور نیست
[A]
[B][M1]خلید خار درشتی بپای طفلی خرد[M2]بهم برآمد و از پویه باز ماند و گریست
[B][M1]بگفت مادرش این رنج اولین قدم است[M2]ز خار حادثه، تیه وجود خالی نیست
[B][M1]هنوز نیک و بد زندگی بدفتر عمر[M2]نخوانده‌ای و بچشم تو راه و چاه، یکیست
[B][M1]ز پای، چون تو در افتاده‌اند بس طفلان[M2]نیوفتاده درین سنگلاخ عبرت، کیست
[B][M1]ندیده زحمت رفتار، ره نیاموزی[M2]خطا نکرده، صواب و خطا چه دانی چیست
[B][M1]دلی که سخت ز هر غم تپید، شاد نماند[M2]کسیکه زود دل آزرده گشت دیر نزیست
[B][M1]ز عهد کودکی، آمادهٔ بزرگی شو[M2]حجاب ضعف چو از هم گسست، عزم قویست
[B][M1]بچشم آنکه درین دشت، چشم روشن بست[M2]تفاوتی نکند، گر ده است چه، یا بیست
[B][M1]چو زخم کارگر آمد، چه سر، چه سینه، چه پای[M2]چو سال عمر تبه شد، چه یک، چه صد، چه دویست
[B][M1]هزار کوه گرت سد ره شوند، برو[M2]هزار ره گرت از پا در افکنند، بایست
[A]
[B][M1]ز قلعه، ماکیانی شد به دیوار[M2]بناگه روبهی کردش گرفتار
[B][M1]ز چشمش برد، وحشت روشنائی[M2]بزد بال و پر، از بی دست و پائی
[B][M1]ز روز نیکبختی یادها کرد[M2]در آن درماندگی، فریادها کرد
[B][M1]فضای خانه و باغش هوس بود[M2]چه حاصل، خانه دور از دسترس بود
[B][M1]بیاد آورد زان اقلیم ایمن[M2]ز کاه و خوابگاه و آب و ارزن
[B][M1]نهان با خویشتن بس گفتگو کرد[M2]در آن یکدم، هزاران آرزو کرد
[B][M1]گه تدبیر، احوالی زبون داشت[M2]بجای دل، ببر یکقطره خون داشت
[B][M1]بیاد آورد زان آزاد گشتن[M2]ز صحرا جانب ده بازگشتن
[B][M1]نمودن رهروان خرد را راه[M2]ز هر بیراهه و ره بودن آگاه
[B][M1]ز دنبال نو آموزان دویدن[M2]شدن استاد درس چینه چیدن
[B][M1]گشودن پر ز بهر سایبانی[M2]نخفتن در خیال پاسبانی
[B][M1]بکار، از کودکان پیش اوفتادن[M2]رموز کارشان تعلیم دادن
[B][M1]برو به لابه کرد از عجز، کایدوست[M2]ز من چیزی نیابی، جز پر و پوست
[B][M1]منه در رهگذار چون منی دام[M2]مکن خود را برای هیچ بدنام
[B][M1]گرفتم سینهٔ تنگم فشردی[M2]مرا کشتی و در یک لحظه خوردی
[B][M1]ز مادر بی‌خبر شد کودکی چند[M2]تبه گردید عمر مرغکی چند
[B][M1]یکی را کودک همسایه آزرد[M2]یکی را گربه، آن یک را سگی برد
[B][M1]طمع دیو است، با وی برنیائی[M2]چو خوردی، باز فردا ناشتائی
[B][M1]هوی و حرص و مستی، خواجه تاشند[M2]سیه کارند، در هر جا که باشند
[B][M1]دچار زحمتی تا صید آزی[M2]اگر زین دام رستی، بی‌نیازی
[B][M1]مباش اینگونه بی‌پروا و بدخواه[M2]بسا گردد شکار گرگ، روباه
[B][M1]چه گردی هرزه در هر رهگذاری[M2]دهی هر دم گلوئی را فشاری
[B][M1]بگفت ار تیره‌دل یا هرزه گردیم[M2]درین ره هر چه فرمودند، کردیم
[B][M1]ز روز خردیم، خصلت چنین بود[M2]دلی روئین بزیر پوستین بود
[B][M1]گرم سر پنجه و دندان بود سخت[M2]مرا این مایه بود از کیسهٔ بخت
[B][M1]در آن دفتر که نقش ما نوشتند[M2]یکی زشت و یکی زیبا نوشتند
[B][M1]چو من روباه و صیدم ماکیانست[M2]گذشتن از چنین سودی زیانست
[B][M1]بسی مرغ و خروس از قریه بردم[M2]بگردنها بسی دندان فشردم
[B][M1]حدیث اتحاد مرغ و روباه[M2]بود چون اتفاق آتش و کاه
[B][M1]چه غم گر نیتم بد یا که نیکوست[M2]همینم اقتضای خلقت و خوست
[B][M1]تو خود دادی بساط خویش بر باد[M2]تو افتادی که کار از دست افتاد
[B][M1]تو مرغ خانگی، روباه طرار[M2]تو خواب آلود و دزد چرخ بیدار
[B][M1]اسیر روبه نفس آن چنانیم[M2]که گوئی پر شکسته ماکیانیم
[B][M1]بهای زندگی زین بیشتر بود[M2]اگر یک دیدهٔ صاحب نظر بود
[B][M1]منه بردست دیو از سادگی دست[M2]کدامین دست را بگرفت و نشکست
[B][M1]مکن بی فکرتی تدبیر کاری[M2]که خواهد هر قماشی پود و تاری
[B][M1]بوقت شخم، گاوت در گرو بود[M2]چو باز آوردیش، وقت درو بود
[A]
[B][M1]تو چو زری، ای روان تابناک[M2]چند باشی بستهٔ زندان خاک
[B][M1]بحر مواج ازل را گوهری[M2]گوهر تحقیق را سوداگری
[B][M1]واگذار این لاشهٔ ناچیز را[M2]در نورد این راه آفت خیز را
[B][M1]زر کانی را چه نسبت با سفال[M2]شیر جنگی را چه خویشی با شغال
[B][M1]باخرد، صلحی کن و رائی بزن[M2]کژدم تن را بسر، پائی بزن
[B][M1]هیچ پاکی همچو تو پاکیزه نیست[M2]گوش هستی را چنین آویزه نیست
[B][M1]تو یکی تابنده گوهر بوده‌ای[M2]رخ چرا با تیرگی آلوده‌ای
[B][M1]تو چراغ ملک تاریک تنی[M2]در سیاهی‌ها، چو مهر روشنی
[B][M1]از نظر پنهانی، از دل نیستی[M2]کاش میگفتی کجائی، کیستی
[B][M1]محبس تن بشکن و پرواز کن[M2]این نخ پوسیده از پا باز کن
[B][M1]تا ببینی کآنچه دید ماسواست[M2]تا بدانی خلوت پاکان جداست
[B][M1]تا بدانی صحبت یاران خوشست[M2]گیر و دار زلف دلداران خوشست
[B][M1]تا ببینی کعبهٔ مقصود را[M2]بر گشائی چشم خواب آلود را
[B][M1]تا نمایندت بهنگام خرام[M2]سیرگاهی خالی از صیاد و دام
[B][M1]تا بیاموزند اسرار حقت[M2]تا کنند از عاشقان مطلقت
[B][M1]تا تو، پنهان از تو، چون و چندهاست[M2]عهدها، میثاقها، پیوندهاست
[B][M1]چند در هر دام، باید گشت صید[M2]چند از هر دیو، باید دید کید
[B][M1]چند از هر تیغ، باید باخت سر[M2]چند از هر سنگ، باید ریخت پر
[B][M1]مرغک اندر بیضه چون گردد پدید[M2]گوید اینجا بس فراخ است و سپید
[B][M1]عاقبت کان حصن سخت از هم شکست[M2]عالمی بیند همه بالا و پست
[B][M1]گه پرد آزاد در کهسارها[M2]گه چمد سر مست در گلزارها
[B][M1]گاه بر چیند ز بامی دانه‌ای[M2]سر کند خوش نغمهٔ مستانه‌ای
[B][M1]جست و خیز طائران بیند همی[M2]فارغ اندر سبزه بنشیند دمی
[B][M1]بینوائی مهره‌ای تابنده داشت[M2]کاز فروغش دیده و دل زنده داشت
[B][M1]خیره شد فرجام زان جلوه‌گری[M2]بردش از شادی بسوی گوهری
[B][M1]گفت این لعلست، از من میخرش[M2]گفت سنگست این، چه خوانی گوهرش
[B][M1]رو، که این ما را نمی‌آید بکار[M2]گر متاعی خوبتر داری بیار
[B][M1]دکهٔ خر مهره، جای دیگر است[M2]تحفهٔ گوهر فروشان، گوهر است
[B][M1]برتری تنها برنگ و بوی نیست[M2]آینهٔ جان از برای روی نیست
[B][M1]تا نداند دخل و خرجش چند بود[M2]هیچ بازرگان نخواهد برد سود
[B][M1]چشم جانرا، بی نگه دیدارهاست[M2]پای دل را، بی قدم رفتارهاست
[A]
[B][M1]بشکوه گفت جوانی فقیر با پیری[M2]بروزگار، مرا روی شادمانی نیست
[B][M1]بلای فقر، تنم خسته کرد و روح بکشت[M2]بمرگ قانعم، آن نیز رایگانی نیست
[B][M1]کسی بمثل من اندر نبردگاه جهان[M2]سیاه روز بلاهای ناگهانی نیست
[B][M1]گرسنه بر سر خوان فلک نشستم و گفت[M2]که خیرگی مکن، این بزم میهمانی نیست
[B][M1]به خلق داد سرافرازی و مرا خواری[M2]که در خور تو، ازین به که میستانی نیست
[B][M1]به دهر، هیچکس مهربان نشد با من[M2]مرا خبر ز ره و رسم مهربانی نیست
[B][M1]خوش نیافتم از روزگار سفله دمی[M2]از آن خوشم که سپنجی است، جاودانی نیست
[B][M1]بخنده، پیر خردمند گفت تند مرو[M2]که پرتگاه جهان، جای بدعنانی نیست
[B][M1]چو بنگری، همه سر رشته‌ها بدست قضاست[M2]ره گریز، ز تقدیر آسمانی نیست
[B][M1]ودیعه‌ایست سعادت، که رایگان بخشند[M2]درین معامله، ارزانی و گرانی نیست
[B][M1]دل ضعیف، بگرداب نفس دون مفکن[M2]غریق نفس، غریقی که وارهانی نیست
[B][M1]چو دستگاه جوانیت هست، سودی کن[M2]که هیچ سود، چو سرمایهٔ جوانی نیست
[B][M1]ز بازویت نربودند تا توانائی[M2]زمان خستگی و عجز و ناتوانی نیست
[B][M1]بملک زندگی، ایدوست، رنج باید برد[M2]دلی که مرد، سزاوار زندگانی نیست
[B][M1]من و تو از پی کشف حقیقت آمده‌ایم[M2]ازین مسابقه، مقصود کامرانی نیست
[B][M1]بدفتر گل و طومار غنچه در گلزار[M2]بجز حکایت آشوب مهرگانی نیست
[B][M1]بنای تن، همه بهر خوشی نساخته‌اند[M2]وجود سر، همه از بهر سرگرانی نیست
[B][M1]ز مرگ و هستی ما، چرخ را زیان نرسد[M2]سپهر سنگدل است، این سخن نهانی نیست
[A]
[B][M1]سخن گفت با خویش، دلوی بنخوت[M2]که بی من، کس از چه ننوشیده آبی
[B][M1]ز سعی من، این مرز گردید گلشن[M2]ز گلبرگ پوشید گلبن ثیابی
[B][M1]نیاسودم از کوشش و کار کردن[M2]نصیب من آمد ایاب و ذهابی
[B][M1]برآشفت بر وی طناب و چنین گفت[M2]به خیره نبستند بر تو طنابی
[B][M1]نه از سعی و رنج تو، کز زحمت ماست[M2]اگر چهر گل را بود رنگ و تابی
[B][M1]شنیدند ناگه درین بحث پنهان[M2]ز دهقان پیر، آشکارا عتابی
[B][M1]که آسان شمردید این رمز مشکل[M2]نکردید نیکو سؤال و جوابی
[B][M1]دبیران خلقت، درین کهنه دفتر[M2]نوشتند هر مبحثی را کتابی
[B][M1]اگر دست و بازو نکوشد، شما را[M2]چه رای خطا و چه فکر صوابی
[B][M1]ز باران تنها، چمن گل نیارد[M2]بباید نسیم خوش و آفتابی
[B][M1]بهر جا چراغی است، روغنش باید[M2]بود کار هر کارگر را حسابی
[B][M1]اگر خون نگردد، نماند وریدی[M2]اگر گل نروید، نباشد گلابی
[B][M1]یکی کشت تاک و یکی چید انگور[M2]یکی ساخت زان سرکه‌ای یا شرابی
[B][M1]بکوه ار نمیتافت خورشید تابان[M2]بمعدن نمیبود لعل خوشابی
[B][M1]نشستند بسیار شب، خار و بلبل[M2]که تا غنچه‌ای در چمن کرد خوابی
[B][M1]برای خوشیهای فصل بهاران[M2]خزان و زمستان کنند انقلابی
[B][M1]ز آهو دل، از مطبخی دست سوزد[M2]که تا گردد آماده، روزی کبابی
[B][M1]بسی کارگر باید و کار، پروین[M2]در آبادی هر زمین خرابی
[A]
[B][M1]آن نشنیدید که در شیروان[M2]بود یکی زاهد روشن روان
[B][M1]زنده‌دلی، عالم و فرخ ضمیر[M2]مهر صفت، شهرتش آفاق گیر
[B][M1]نام نکویش علم افراخته[M2]توسن زهدش همه جا تاخته
[B][M1]همقدم تاجوران زمین[M2]همنفس حضرت روح‌الامین
[B][M1]مسئلت آموز دبیران خاک[M2]نیتش آرایش مینوی پاک
[B][M1]پیش نشین همه آزادگان[M2]پشت و پناه همه افتادگان
[B][M1]مرد رهی، خوش روش و حق پرست[M2]روز و شبش، سبحهٔ طاعت بدست
[B][M1]جایگهش، کوه و بیابان شده[M2]طعمه‌اش از بیخ درختان شده
[B][M1]رفته ز چین و ختن و هند و روم[M2]مردم بسیار، بدان مرز و بوم
[B][M1]هر که بدان صومعه بشتافتی[M2]عارضه ناگفته، شفا یافتی
[B][M1]کور در آن بادیه بینا شدی[M2]عاجز بیچاره، توانا شدی
[B][M1]خلق بر او دوخته چشم نیاز[M2]او بسوی دادگر کار ساز
[B][M1]شب، شدی از دیده نهان روز وار[M2]در کمر کوه، بزندان غار
[B][M1]روز، بعزلتگه خود تاختی[M2]با همه کس، نرد کرم باختی
[B][M1]صبحدمی، روی ز مردم نهفت[M2]هر در طاعت که توان سفت، سفت
[B][M1]ریخت ز چشم آب و بسر خاک کرد[M2]گرد ز آئینهٔ دل، پاک کرد
[B][M1]حلقه بدر کوفت زنی بی‌نوا[M2]گفت که رنجورم و خواهم دوا
[B][M1]از چه شد این نور، بظلمت نهان[M2]از چه برنجید ز ما ناگهان
[B][M1]از چه بر این جمع، در خیر بست[M2]اینهمه افتاده بدید و نشست
[B][M1]از چه، دلش میل مدارا نداشت[M2]از چه، سر همسری ما نداشت
[B][M1]ای پدر پیر، ز چین آمدم[M2]از بلد شک، به یقین آمدم
[B][M1]نور تو رهبر شد و ره یافتم[M2]نام تو پرسیدم و بشتافتم
[B][M1]روز، بچشم همه کس روشنست[M2]لیک، شب تیره بچشم منست
[B][M1]گر ز ره لطف، نگاهم کنی[M2]فارغ ازین حال تباهم کنی
[B][M1]ساعتی، ای شیخ، نیاسوده‌ام[M2]باد صفت، بادیه پیموده‌ام
[B][M1]دیده به بی دیده فکندن، خوش است[M2]خار دل سوخته کندن، خوش است
[B][M1]پیر، بدان لابه نداد اعتبار[M2]گریه همی کرد چو ابر بهار
[B][M1]تا که سر از سجدهٔ شکران گرفت[M2]دیو غرورش ز گریبان گرفت
[B][M1]گفت که این سجده و تسبیح چیست[M2]بر تو و کردار تو، باید گریست
[B][M1]رنج تو در کارگه بندگی[M2]گشت تهی دستی و شرمندگی
[B][M1]زان همه سرمایه، ترا سود کو[M2]تار قماشت چه شد و پود کو
[B][M1]نوبت از خلق گسستن نبود[M2]گاه در صومعه بستن نبود
[B][M1]سست شد این پایه و فرصت شتافت[M2]گم شد و دیگر نتوانیش یافت
[B][M1]عجب، سمند تو شد و تاختی[M2]رفتی و بار و بنه انداختی
[B][M1]دامنت از اخگر پندار سوخت[M2]آنهم گل، زاتش یک خار سوخت
[B][M1]رشته نبود آنکه تو میتافتی[M2]جامه نبود آنکه تو میبافتی
[B][M1]سودگر نفس به بازار شد[M2]گوهر پست تو پدیدار شد
[B][M1]راهروانی که بره داشتی[M2]بر در خویش از چه نگهداشتی
[B][M1]آنکه درش، روز کرم بسته بود[M2]قفل در حق نتواند گشود
[B][M1]نفس تو، چون خودسر و محتاله شد[M2]زهد تو، چون کفر دو صد ساله شد
[B][M1]طاعت بی صدق و صفا، هیچ نیست[M2]اینهمه جز روی و ریا، هیچ نیست
[A]
[B][M1]کبوتری، سحر اندر هوای پروازی[M2]ببام لانه بیاراست پر، ولی نپرید
[B][M1]رسید بر پرش از دور، ناوکی جانسوز[M2]مبرهن است کازان طعنه بر دلش چه رسید
[B][M1]شکسته شد پر و بالی، نزار گشت تنی[M2]گسست رشتهٔ امیدی و رگی بدرید
[B][M1]گذشت بر در آن لانه، شامگه زاغی[M2]طبیب گشت، چه رنجوری کبوتر دید
[B][M1]برفت خار و خس آورد و سایبانی ساخت[M2]برای راحت بیمار خویش، بس کوشید
[B][M1]هزار گونه ستم دید، تا بروزن و بام[M2]ز برگهای درختان سبز پرده کشید
[B][M1]ز جویبار، بمنقار خویش آب ربود[M2]بباغ، کرد ره و میوه‌ای ز شاخه چید
[B][M1]گهی پدر شد و گه مادر و گهی دربان[M2]طعام داد و نوازش نمود و ناله شنید
[B][M1]ببرد آنهمه بار جفا که تا روزی[M2]ز درد و خستگی و رنج، دردمند رهید
[B][M1]بزاغ گفت: چه نسبت سپید را بسیاه[M2]ترا بیاری بیگانگان، چه کس طلبید
[B][M1]بگفت: نیت ما اتفاق و یکرنگی است[M2]تفاوتی نکند خدمت سیاه و سفید
[B][M1]ترا چو من، بدل خرد، مهر و پیوندیست[M2]مرا بسان تو، در تن رگ و پی است و ورید
[B][M1]صفای صحبت و آئین یکدلی باید[M2]چه بیم، گر که قدیم است عهد، یا که جدید
[B][M1]ز نزد سوختگان، بی‌خبر نباید رفت[M2]زمان کار نباید به کنج خانه خزید
[B][M1]غرض، گشودن قفل سعادتست بجهد[M2]چه فرق، گر زر سرخ و گر آهن است کلید
[A]
[B][M1]نهفتن بعمری غم آشکاری[M2]فکندن بکشت امیدی شراری
[B][M1]بپای نهالی که باری نیارد[M2]جفا دیدن از آب و گل، روزگاری
[B][M1]ببزم فرومایگان ایستادن[M2]نشستن بدریوزه در رهگذاری
[B][M1]ز بیم هژبران، پناهنده گشتن[M2]بگرگی سیه دل، بتاریک غاری
[B][M1]ز سنگین دلی، خواهش لطف کردن[M2]سوی ناکسی، بردن از عجز کاری
[B][M1]بجای گل آرزوئی و شوقی[M2]نشاندن بدل، نوک جانسوز خاری
[B][M1]بدریا درافتادن و غوطه خوردن[M2]نه جستن پناهی، نه دیدن کناری
[B][M1]زبون گشتن از درد و محروم ماندن[M2]بهر جا برون بودن از هر شماری
[B][M1]شنیدن ز هر سفله، حرف درشتی[M2]ز مردم کشی، خواستن زینهاری
[B][M1]بهی، پراکنده گشتن چو کاهی[M2]ز بادی، پریشان شدن چون غباری
[B][M1]بسی خوشتر و نیک‌تر نزد دانا[M2]ز دمسازی یار ناسازگاری
[A]
[B][M1]به جغذ گفت شبانگاه طوطی از سر خشم[M2]که چند بایدت اینگونه زیست سرگردان
[B][M1]چرا ز گوشهٔ عزلت، برون نمیئی[M2]چه اوفتاده که از خلق میشوی پنهان
[B][M1]کسی به جز تو، نبستست چشم روشن بین[M2]کسی به جز تو، نکردست در خرابه مکان
[B][M1]اگر بجانب شهرت گذر فتد، بینی[M2]بسی بلند بنا قصر و زرنگار ایوان
[B][M1]چرا ز فکرت باطل، نژند داری دل[M2]چرا بملک سیاهی، سیه کنی وجدان
[B][M1]ز طائران جهان دیده، رسم و راه آموز[M2]ببین چگونه بسر میبرند وقت و زمان
[B][M1]اگر که همچو منت، میل برتری باشد[M2]گهت بدست نشانند و گاه بر دامان
[B][M1]مرا نگر، چه نکو رای و نغز گفتارم[M2]ترا ضمیر، بداندیش و الکنست زبان
[B][M1]بما، هماره شکر داده‌اند، نوبت چاشت[M2]نخورده‌ایم بسان تو هیچگه غم دان
[B][M1]بزیر پر، چو تو سر بی سبب نهان نکنیم[M2]زنیم در چمنی تازه، هر نفس جولان
[B][M1]بهل، که عمر تلف کردنست تنهائی[M2]ندیم سرو و گل و سبزه باش در بستان
[B][M1]بپوش چشم ز بیغوله، نیستی رهزن[M2]بشوی گرد سیاهی ز دل، نه ای شیطان
[B][M1]نه با خبر ز بهاری، نه آگهی ز خریف[M2]چو مرده‌ای بزمستان و فصل تابستان
[B][M1]بکنج غار، مخز همچو گرگ بی چنگال[M2]گرسنه خواب مکن، چون شغال بی دندان
[B][M1]به موش مرده، میالای پنجه و منقار[M2]بزرگ باش و میاموز خصلت دونان
[B][M1]بروزگار جوانیت، ماتم پیری است[M2]سیه دلی چو تو، هرگز نداشت بخت جوان
[B][M1]جهان به خویشتن ایدوست خیره سخت مگیر[M2]که کار سخت، ز کارآگهی شدست آسان
[B][M1]برو به سیر گهی تازه، صبحگاهی خوش[M2]بیا به خانهٔ ما، باش یکشبی مهمان
[B][M1]تو چشم عقل ببستی، که در چه افتادی[M2]تو بد شدی، که شدند از تو خوبتر دگران
[B][M1]فضیلت و هنر، ای بی هنر، نمود مرا[M2]جلیس بزم بزرگان و همسر شاهان
[B][M1]مرا ز عاج و زر و سیم، ساختند قفس[M2]گهم بخانه نگهداشتند و گه به دکان
[B][M1]ز خویش، بی سبب ای تیره دل چه میکاهی[M2]کمال جوی و سعادت، چه خواهی از نقصان
[B][M1]همیشه می نتوان رفت بیخود و فارغ[M2]هماره می‌نتوان زیست غمگن و حیران
[B][M1]ز ناله‌های غم افزای خویش، جان مخراش[M2]ز سوک بیگه خود، خلق را مکن گریان
[B][M1]ز بانگ زشت تو، بس آرزو که گشت تباه[M2]ز فال شوم تو، بس خانمان که شد ویران
[B][M1]چو طوطیان، چه سخن گفتی و شنیدی، هین[M2]چو بلبلان، بکدامین چمن پریدی، هان
[B][M1]جواب داد که بر خیره، شوم خوانندم[M2]ز من بکس نرسیدست هیچگونه زیان
[B][M1]عجب مدار، گرم شوق سیر گلشن نیست[M2]تفاوتیست میان من و دگر مرغان
[B][M1]سمند دولت گیتی که جانب همه تاخت[M2]ز ما گذشت چو برق و نگه نداشت عنان
[B][M1]خوشست نغمهٔ مرغی بساحت چمنی[M2]ولی نه بوم سیه روز، مرغکی خوشخوان
[B][M1]فروغ چهر گل، آن به که بلبلان بینند[M2]برای همچو منی، شوره‌زار شد شایان
[B][M1]هر آنکسی که تو را پیک نیکبختی گشت[M2]نداد دیدهٔ ما را نصیب، جز پیکان
[B][M1]بسوخت خانهٔ ما زاتش حوادث چرخ[M2]نه مردمیست ز همسایه خواستن تاوان
[B][M1]نکرد رهرو عاقل، بهر گذر گه خواب[M2]نچید طائر آگاه، چینه از هر خوان
[B][M1]چه سود صحبت شاهان، چو نیست آزادی[M2]چرا دهیم گرانمایه وقت را ارزان
[B][M1]به رنج گوشه نشینی و فقر، تن دادن[M2]به از پریدن بیگاه و داشتن غم جان
[B][M1]قفس نه جز قفس است، ار چه سیم و زر باشد[M2]که صحن تنگ همانست و بام تنگ همان
[B][M1]در آشیانهٔ ویران خویش خرسندیم[M2]چه خوشدلیست در آباد دیدن زندان
[B][M1]هزار نکته بما گفت شبرو گردون[M2]چه غم، بچشم تو گر بیهشیم یا نادان
[B][M1]بنزد آنکه چو من دوستدار تاریکیست[M2]تفاوتی نکند روز تیره و رخشان
[B][M1]مرا ز صحبت بیگانگان ملال آید[M2]بمیهمانیم ای دوست، هیچگاه مخوان
[B][M1]تو خود، گهی بچمن خسب و گه بسبزه خرام[M2]که بوم را نه ازین خوشدلی بود، نه از آن
[B][M1]بعهد و یکدلی مردم، اعتباری نیست[M2]که همچو دور جهان، سست عهد بود انسان
[B][M1]ز راه تجربه، گر هفته‌ای سکوت کنی[M2]نه خواجه ماند و بانو، نه شکر و انبان
[B][M1]بجوی و جر بکنندت بصد جفا پر و بال[M2]برهگذر بکشندت بصد ستم، طفلان
[B][M1]نه جغد رست و نه طوطی، چو شد قضا شاهین[M2]نه زشت ماند و نه زیبا، چو راز گشت عیان
[B][M1]طبیب دهر نیاموخت جز ستم، پروین[M2]بدرد کشت و حدیثی نگفت از درمان
[A]
[B][M1]بصحرا، سرود اینچنین خارکن[M2]که از کندن خار، کس خوار نیست
[B][M1]جوانی و تدبیر و نیروت هست[M2]بدست تو، این کارها کار نیست
[B][M1]به بیداری و هوشیاری گرای[M2]چو دیدی که بخت تو بیدار نیست
[B][M1]چو بفروختی، از که خواهی خرید[M2]متاع جوانی ببازار نیست
[B][M1]جوانی، گه کار و شایستگی است[M2]گه خودپسندی و پندار نیست
[B][M1]نبایست بر خیره از پا فتاد[M2]چو جان خسته و جسم بیمار نیست
[B][M1]همین بس که از پا نیفتاده‌ای[M2]بس افتادگان را پرستار نیست
[B][M1]مپیچ از ره راست، بر راه کج[M2]چو در هست، حاجت بدیوار نیست
[B][M1]ز بازوی خود، خواه برگ و نوا[M2]ترا برگ و توشی در انبار نیست
[B][M1]همی دانه و خوشه خروار شد[M2]ز آغاز، هر خوشه خروار نیست
[B][M1]قوی پنجه‌ای، تیشه محکم بزن[M2]هنرمند مردم، سبکسار نیست
[B][M1]زر وقت، باید به کار آزمود[M2]کازین بهترش، هیچ معیار نیست
[B][M1]غنیمت شمر، جز حقیقت مجوی[M2]که باری است فرصت، دگر بار نیست
[B][M1]همی ناله کردی، ولی بی ثمر[M2]کس این ناله‌ها را خریدار نیست
[B][M1]چو شب، هستی و صبحدم نیستی است[M2]شکایت ز هستی، سزاوار نیست
[B][M1]کنند از تو در کار دل، باز پرس[M2]درین خانه، کس جز تو معمار نیست
[B][M1]نشد جامهٔ عجب، جان را قبا[M2]درین جامه، پود ار بود، تار نیست
[B][M1]درین دکه، سود و زیان با همند[M2]کس از هر زیانی، زیانکار نیست
[B][M1]گهی کم بدست اوفتد، گه فزون[M2]بساز، ار درم هست و دینار نیست
[B][M1]مگوی از گرفتاری خویشتن[M2]ببین کیست آنکو گرفتار نیست
[B][M1]بچشم بصیرت بخود در نگر[M2]ترا تا در آئینه، زنگار نیست
[B][M1]همه کار ایام، درس است و پند[M2]دریغا که شاگرد هشیار نیست
[B][M1]ترا بار تقدیر باید کشید[M2]کسی را رهائی از این بار نیست
[B][M1]بدشواری ار دل شکیبا کنی[M2]ببینی که سهل است و دشوار نیست
[B][M1]از امروز اندوه فردا مخور[M2]نهان است فردا، پدیدار نیست
[B][M1]گر آلود انگشتهایت به خون[M2]شگفتی ز ایام خونخوار نیست
[B][M1]چو خارند گلهای هستی تمام[M2]گل است اینکه داری بکف، خار نیست
[B][M1]ز آزادگان، بردباری و سعی[M2]بیاموز، آموختن عار نیست
[B][M1]هزاران ورق کرده گیتی سیاه[M2]شکایت همین چند طومار نیست
[B][M1]تو خاطر نگهدار شو خویش را[M2]که ایام، خاطر نگهدار نیست
[B][M1]ره زندگان است، عیبش مکن[M2]گر این راه، همواره هموار نیست
[B][M1]پی کارهائی که گوید برو[M2]ترا با فلک، دست پیکار نیست
[B][M1]بجائیکه بار است بر پشت مور[M2]برای تو، این بار، بسیار نیست
[B][M1]نشاید که بیکار مانیم ما[M2]چو یک قطره و ذره بیکار نیست
[A]
[B][M1]نهان کرد دیوانه در جیب، سنگی[M2]یکی را بسر کوفت، روزی بمعبر
[B][M1]شد از رنج رنجور و از درد نالان[M2]بپیچید و گردید چون مار چنبر
[B][M1]دویدند جمعی پی دادخواهی[M2]دریدند دیوانه را جامه در بر
[B][M1]کشیدند و بردندشان سوی قاضی[M2]که این یک ستمدیده بود، آن ستمگر
[B][M1]ز دیوانه و قصهٔ سر شکستن[M2]بسی یاوه گفتند هر یک بمحضر
[B][M1]بگفتا همان سنگ، بر سر زنیدش[M2]جز این نیست بدکار را مزد و کیفر
[B][M1]بخندید دیوانه زان دیورائی[M2]که نفرین برین قاضی و حکم و دفتر
[B][M1]کسی میزند لاف بسیار دانی[M2]که دارد سری از سر من تهی‌تر
[B][M1]گر اینند با عقل و رایان گیتی[M2]ز دیوانگانش چه امید، دیگر
[B][M1]نشستند و تدبیر کردند با هم[M2]که کوبند با سنگ، دیوانه را سر
[A]
[B][M1]براهی در، سلیمان دید موری[M2]که با پای ملخ میکرد زوری
[B][M1]بزحمت، خویش را هر سو کشیدی[M2]وزان بار گران، هر دم خمیدی
[B][M1]ز هر گردی، برون افتادی از راه[M2]ز هر بادی، پریدی چون پر کاه
[B][M1]چنان در کار خود، یکرنگ و یکدل[M2]که کارآگاه، اندر کار مشکل
[B][M1]چنان بگرفته راه سعی در پیش[M2]که فارغ گشته از هر کس، جز از خویش
[B][M1]نه‌اش پروای از پای اوفتادن[M2]نه‌اش سودای کار از دست دادن
[B][M1]بتندی گفت کای مسکین نادان[M2]چرائی فارغ از ملک سلیمان
[B][M1]مرا در بارگاه عدل، خوانهاست[M2]بهر خوان سعادت، میهمانهاست
[B][M1]بیا زین ره، بقصر پادشاهی[M2]بخور در سفرهٔ ما، هر چه خواهی
[B][M1]به خار جهل، پای خویش مخراش[M2]براه نیکبختان، آشنا باش
[B][M1]ز ما، هم عشرت آموز و هم آرام[M2]چو ما، هم صبح خوشدل باش و هم شام
[B][M1]چرا باید چنین خونابه خوردن[M2]تمام عمر خود را بار بردن
[B][M1]رهست اینجا و مردم رهگذارند[M2]مبادا بر سرت پائی گذارند
[B][M1]مکش بیهوده این بار گران را[M2]میازار از برای جسم، جان را
[B][M1]بگفت از سور، کمتر گوی با مور[M2]که موران را، قناعت خوشتر از سور
[B][M1]چو اندر لانهٔ خود پادشاهند[M2]نوال پادشاهان را نخواهند
[B][M1]برو جائیکه جای چاره‌سازیست[M2]که ما را از سلیمان، بی نیازیست
[B][M1]نیفتد با کسی ما را سر و کار[M2]که خود، هم توشه داریم و هم انبار
[B][M1]بجای گرم خود، هستیم ایمن[M2]ز سرمای دی و تاراج بهمن
[B][M1]چو ما، خود خادم خویشیم و مخدوم[M2]بحکم کس نمیگردیم محکوم
[B][M1]مرا امید راحتهاست زین رنج[M2]من این پای ملخ ندهم بصد گنج
[B][M1]مرا یک دانهٔ پوسیده خوشتر[M2]ز دیهیم و خراج هفت کشور
[B][M1]گرت همواره باید کامکاری[M2]ز مور آموز رسم بردباری
[B][M1]مرو راهی که پایت را ببندند[M2]مکن کاری که هشیاران بخندند
[B][M1]گه تدبیر، عاقل باش و بینا[M2]راه امروز را مسپار فردا
[B][M1]بکوش اندر بهار زندگانی[M2]که شد پیرایهٔ پیری، جوانی
[B][M1]حساب خود، نه کم گیر و نه افزون[M2]منه پای از گلیم خویش بیرون
[B][M1]اگر زین شهد، کوته‌داری انگشت[M2]نکوبد هیچ دستی بر سرت مشت
[B][M1]چه در کار و چه در کار آزمودن[M2]نباید جز بخود، محتاج بودن
[B][M1]هر آن موری که زیر پای زوریست[M2]سلیمانیست، کاندر شکل موریست
[A]
[B][M1]اشک طرف دیده را گردید و رفت[M2]اوفتاد آهسته و غلتید و رفت
[B][M1]بر سپهر تیرهٔ هستی دمی[M2]چون ستاره روشنی بخشید و رفت
[B][M1]گر چه دریای وجودش جای بود[M2]عاقبت یکقطره خون نوشید و رفت
[B][M1]گشت اندر چشمهٔ خون ناپدید[M2]قیمت هر قطره را سنجید و رفت
[B][M1]من چو از جور فلک بگریستم[M2]بر من و بر گریه‌ام خندید و رفت
[B][M1]رنجشی ما را نبود اندر میان[M2]کس نمیداند چرا رنجید و رفت
[B][M1]تا دل از اندوه، گرد آلود گشت[M2]دامن پاکیزه را بر چید و رفت
[B][M1]موج و سیل و فتنه و آشوب خاست[M2]بحر، طوفانی شد و ترسید و رفت
[B][M1]همچو شبنم، در گلستان وجود[M2]بر گل رخساره‌ای تابید و رفت
[B][M1]مدتی در خانهٔ دل کرد جای[M2]مخزن اسرار جان را دید و رفت
[B][M1]رمزهای زندگانی را نوشت[M2]دفتر و طومار خود پیچید و رفت
[B][M1]شد چو از پیچ و خم ره، با خبر[M2]مقصد تحقیق را پرسید و رفت
[B][M1]جلوه و رونق گرفت از قلب و چشم[M2]میوه‌ای از هر درختی چید و رفت
[B][M1]عقل دوراندیش، با دل هر چه گفت[M2]گوش داد و جمله را بشنید و رفت
[B][M1]تلخی و شیرینی هستی چشید[M2]از حوادث با خبر گردید و رفت
[B][M1]قاصد معشوق بود از کوی عشق[M2]چهرهٔ عشاق را بوسید و رفت
[B][M1]اوفتاد اندر ترازوی قضا[M2]کاش میگفتند چند ارزید و رفت
[A]
[B][M1]بکنج مطبخ تاریک، تابه گفت به دیگ[M2]که از ملال نمردی، چه خیره سر بودی
[B][M1]ز دوده، پشت تو مانند قیر گشته سیاه[M2]ز عیب خویش، تو مسکین چه بیخبر بودی
[B][M1]همی به تیرگی خود فزودی از پستی[M2]سیاه روز و سیه کار و بد گهر بودی
[B][M1]تمام عمر، درین کارگاه زحمت و رنج[M2]نشسته بودی و بیمزد کارگر بودی
[B][M1]گهی ز عجز، جفای شرار میبردی[M2]گهی ز جهل ، گرفتار شور و شر بودی
[B][M1]دمی ز آتش و آبت ، ستم رسید و بلا[M2]دمی ندیم دم و دود و خشک و تر بودی
[B][M1]نه لحظه‌ای ز هجوم حوادث آسودی[M2]نه هیچ با خبر از شب، نه از سحر بودی
[B][M1]ستیزه‌گر فلک، ای تیره‌بخت، با تو ستیز[M2]نمینمود تو خود گر ستیزه‌گر بودی
[B][M1]زمانه سوخت ترا پاک و هیچ دم نزدی[M2]همیشه خسته و پیوسته رنجبر بودی
[B][M1]به پیش چون تو سیه روی بد دلم که فکند[M2]چه بودی، ار که مرا قدرت سفر بودی
[B][M1]ندید چشم تو رنگی دگر به جز سیهی[M2]رواست گر که بگوئیم بی بصر بودی
[B][M1]درین بساط سیه، گر نمیگشودی رخت[M2]چو ما، سفید و نکو رای و نامور بودی
[B][M1]جواب داد که ما هر دو در خور ستمیم[M2]تو نیز همچو من، ایدوست، بیهنر بودی
[B][M1]جفای آتش و هیزم، نه بهر من تنهاست[M2]تو نیز لایق خاکستر و شرر بودی
[B][M1]من و تو سالک یک مقصدیم در معنی[M2]تو نیز رهرو این کهنه رهگذر بودی
[B][M1]اگر ز فکر تو میزاد، رای نیک‌تری[M2]بفکر روزی ازین روز نیکتر بودی
[B][M1]مگر بیاد نداری که دوش، وقت سحر[M2]میان شعلهٔ جانسوز، تا کمر بودی
[B][M1]نمی‌نشستی اگر نزد ما درین مطبخ[M2]مبرهن است که در مطبخ دگر بودی
[B][M1]نظر به عجب، در آلودگان نیمکردی[M2]بدامن سیه خود، گرت نظر بودی
[B][M1]من از سیاهی خود، بس ملول میگشتم[M2]اگر تو تیره‌دل، از من سپیدتر بودی
[A]
[B][M1]شاهدی گفت بشمعی کامشب[M2]در و دیوار، مزین کردم
[B][M1]دیشب از شوق، نخفتم یکدم[M2]دوختم جامه و بر تن کردم
[B][M1]دو سه گوهر ز گلوبندم ریخت[M2]بستم و باز بگردن کردم
[B][M1]کس ندانست چه سحرآمیزی[M2]به پرند، از نخ و سوزن کردم
[B][M1]صفحهٔ کارگه، از سوسن و گل[M2]بخوشی چون صف گلشن کردم
[B][M1]تو بگرد هنر من نرسی[M2]زانکه من بذل سر و تن کردم
[B][M1]شمع خندید که بس تیره شدم[M2]تا ز تاریکیت ایمن کردم
[B][M1]پی پیوند گهرهای تو، بس[M2]گهر اشک بدامن کردم
[B][M1]گریه‌ها کردم و چون ابر بهار[M2]خدمت آن گل و سوسن کردم
[B][M1]خوشم از سوختن خویش از آنک[M2]سوختم، بزم تو روشن کردم
[B][M1]گر چه یک روزن امید نماند[M2]جلوه‌ها بر درو روزن کردم
[B][M1]تا تو آسوده‌روی در ره خویش[M2]خوی با گیتی رهزن کردم
[B][M1]تا فروزنده شود زیب و زرت[M2]جان ز روی و دل از آهن کردم
[B][M1]خرمن عمر من ار سوخته شد[M2]حاصل شوق تو، خرمن کردم
[B][M1]کارهائیکه شمردی بر من[M2]تو نکردی، همه را من کردم
[A]
[B][M1]شباهنگام، کاین فیروزه گلشن[M2]ز انوار کواکب، گشت روشن
[B][M1]غزال روز، پنهان گشت از بیم[M2]پلنگ شب، برون آمد ز ممکن
[B][M1]روان شد خار کن با پشتهٔ خار[M2]بخسته، دست و پا و پشت و گردن
[B][M1]بکنج لانه، مور آرمگه ساخت[M2]شده آزرده، از دانه کشیدن
[B][M1]برسم و راه دیرین، داد چوپان[M2]در آغل، گوسفندان را نشمین
[B][M1]کبوتر جست اندر لانه راحت[M2]زغن در آشیان بنمود مسکن
[B][M1]جهانرا سوگ بگرفت و شباویز[M2]بسان سوگواران کرد شیون
[B][M1]زمان خفتن آمد ماکیانرا[M2]نچیده ماند آن پاشیده ارزن
[B][M1]نهاد از دست، مرد کارگر کار[M2]که شد بیگاه وقت کار کردن
[B][M1]هم افسونگر رهائی یافت، هم مار[M2]هم آهنگر بیاسود و هم آهن
[B][M1]لحاف پیرزن را پارگی ماند[M2]که نتوانست نخ کردن بسوزن
[B][M1]بیارامید صید، آسوده در دام[M2]بشوق شادی روز رهیدن
[B][M1]دروگر، داس خود بنهاد بر دوش[M2]تبرزن، رخت خود پوشید بر تن
[B][M1]عسس بیدار ماند، آری چه نیکوست[M2]برای خفتگان، بیدار بودن
[B][M1]ببام خلق، بر شد دزد طرار[M2]کمین رهگذاران کرد رهزن
[B][M1]ز بی خوابی شکایت کرد بیمار[M2]که شد نزدیک، رنج شب نخفتن
[B][M1]بدوشیدند شیر گوسفندان[M2]بیاسودند گاو و گاوآهن
[B][M1]خروش از جانب میخانه برخاست[M2]ز بس جام و سبو در هم شکستن
[B][M1]ز تاریکی، زمین بگرفت اسپر[M2]ز انجم آسمان بر بست جوشن
[B][M1]ز مشرق، گشت ناهید آشکارا[M2]چو تابنده گهر، از تیره معدن
[B][M1]شهاب ثاقب، از دامان افلاک[M2]فرو افتاد، چون سنگ فلاخن
[B][M1]بنات النعش، خونین کرده رخسار[M2]ز مویه کردن و از موی کندن
[B][M1]ثوابت، جمله حیران ایستاده[M2]چو محکومان بهنگام زلیفن
[B][M1]به کنج کلبهٔ تاریک بختان[M2]فروتابید نور مه ز روزن
[B][M1]بر آمد صبحدم، مهر جهانتاب[M2]بسان حور از چنگ هریمن
[B][M1]فرو شستند چین زلف سنبل[M2]بیفشاندند گرد از چهر سوسن
[B][M1]ز سر بگرفت سعی و رنج خود، مور[M2]بشد گنجشک، بهر دانه جستن
[B][M1]نماند توسنی و راهواری[M2]ز ناهمواری ایام توسن
[B][M1]بدینگونه است آئین زمانه[M2]زمانی دوستدار و گاه دشمن
[B][M1]پدید آرد گهی صبح و گهی شام[M2]گهی اردیبهشت و گاه بهمن
[B][M1]دریغا، کاروان عمر بگذشت[M2]ز سال و ماه و روز و شب گذشتن
[B][M1]ز گیر و دار این دام بلاخیز[M2]جهان تا هست، کس را نیست رستن
[B][M1]اگر نیک و اگر بد گردد احوال[M2]نیفتد چرخهٔ گیتی ز گشتن
[B][M1]دهد این سودگر، ایدوست، ما را[M2]گهی کرباس و گاهی خزاد کن
[B][M1]بدانش، زنگ ازین آئینه بزدای[M2]بصیقل، زنگ را دانی زدودن
[B][M1]چو اسرائیلیان، کفران نعمت[M2]مکن، چون هست هم سلوی و هم من
[B][M1]کتاب حکمت و عرقان چه خوانی[M2]نخوانده ابجد و حطی و کلمن
[B][M1]حقیقت گوی شو، پروین، چه ترسی[M2]نشاید بهر باطل، حق نهفتن
[A]
[B][M1]چو رنگ از رخ روز، پرواز کرد[M2]شباویز، نالیدن آغاز کرد
[B][M1]بساط سپیدی، تباهی گرفت[M2]ز مه تا بماهی، سیاهی گرفت
[B][M1]ره فتنهٔ دزد عیار باز[M2]عسس خسته از گشتن و شب دراز
[B][M1]نخفته، نه مست و نه هوشیار ماند[M2]نیاسوده گر ماند، بیمار ماند
[B][M1]پرستار را ناگهان خواب برد[M2]هماندم که او خفت، رنجور مرد
[B][M1]جهان چون دل بت پرستان، سیاه[M2]مه از دیده پنهان و در راه، چاه
[B][M1]بخفتند مرغان باغ و قفس[M2]شباویز افسانه میگفت و بس
[B][M1]نمیکرد دیوانه دیگر خروش[M2]نمی‌آید آواز دیگر به گوش
[B][M1]بجز ریزش سیل از کوهسار[M2]بجز گریهٔ کودک شیرخوار
[B][M1]برون آمد از کنج مطبخ، عجوز[M2]ز پیری بزحمت، ز سرما بسوز
[B][M1]شکایت کنان، گه ز سر، گه ز پشت[M2]چراغی که در دست خود داشت کشت
[B][M1]بگسترد چون جامه از بهر خواب[M2]سبوئی شکست و فرو ریخت آب
[B][M1]شنیدم که کوته زمانی نخفت[M2]شکسته گرفت و پراکنده رفت
[B][M1]بنالید از نالهٔ مرغ شب[M2]که شب نیز فارغ نه‌ایم، ای عجب
[B][M1]ندیدیم آسایش از روزگار[M2]گهی بانگ مرغست و گه رنج کار
[B][M1]بنرمی چنین داد مرغش جواب[M2]که ای سالیان خفته، یکشب مخواب
[B][M1]به سر منزلی کاینقدر خون کنند[M2]در آن، خواب آزادگان چون کنند
[B][M1]من از چرخ پیرم چنین تنگدل[M2]که از ضعف پیران نگردد خجل
[B][M1]بهر دست فرسوده، کاری دهد[M2]بهر پشت کاهیده، باری نهد
[B][M1]بسی رفته، گم گشت ازین راه راست[M2]بسی خفته، چون روز شد، برنخاست
[B][M1]عسس کی شود، دزد تیره‌روان[M2]تو خود باش این گنج را پاسبان
[B][M1]بهرجا برافکنده‌اند این کمند[M2]چه دیوار کوته، چه بام بلند
[B][M1]درین دخمه، هر شب گرفتارهاست[M2]ره و رسمها، رمزها، کارهاست
[B][M1]شب، از باغ گم شد گل و خار ماند[M2]خنک، باغبانی که بیدار ماند
[B][M1]بخفتن، چرا پیر گردد جوان[M2]برهزن، چرا بگرود کاروان
[B][M1]فلک، در نورد و تو در خوابگاه[M2]تو مدهوش و در شبروی مهر و ماه
[A]
[B][M1]نیکنامی نباشد، از ره عجب[M2]خنگ آز و هوس همی راندن
[B][M1]روز دعوی، چو طبل بانگ زدن[M2]وقت کوشش، ز کار واماندن
[B][M1]خستگان را ز طعنه، جان خستن[M2]دل خلق خدای رنجاندن
[B][M1]خود سلیمان شدن به ثروت و جاه[M2]دیگران را ز دیو ترساندن
[B][M1]با درافتادگان، ستم کردن[M2]زهر را جای شهد نوشاندن
[B][M1]اندر امید خوشهٔ هوسی[M2]هر کجا خرمنی است، سوزاندن
[B][M1]گمرهان را رفیق ره بودن[M2]سر ز فرمان عقل پیچاندن
[B][M1]عیب پنهان دیگران گفتن[M2]عیب پیدای خویش پوشاندن
[B][M1]بهر یک مشت آرد، بر سر خلق[M2]آسیا چون زمانه گرداندن
[B][M1]گویمت شرط نیکنامی چیست[M2]زانکه این نکته بایدت خواندن
[B][M1]خاری از پای عاجزی کندن[M2]گردی از دامنی بیفشاندن
[A]
[B][M1]روز شکار، پیرزنی با قباد گفت[M2]کاز آتش فساد تو، جز دود و آه نیست
[B][M1]روزی بیا به کلبهٔ ما از ره شکار[M2]تحقیق حال گوشه‌نشینان گناه نیست
[B][M1]هنگام چاشت، سفرهٔ بی نان ما ببین[M2]تا بنگری که نام و نشان از رفاه نیست
[B][M1]دزدم لحاف برد و شبان گاو پس نداد[M2]دیگر به کشور تو، امان و پناه نیست
[B][M1]از تشنگی، کدوبنم امسال خشک شد[M2]آب قنات بردی و آبی بچاه نیست
[B][M1]سنگینی خراج، بما عرضه تنگ کرد[M2]گندم تراست، حاصل ما غیر کاه نیست
[B][M1]در دامن تو، دیده جز آلودگی ندید[M2]بر عیبهای روشن خویشت، نگاه نیست
[B][M1]حکم دروغ دادی و گفتی حقیقت است[M2]کار تباه کردی و گفتی تباه نیست
[B][M1]صد جور دیدم از سگ و دربان به درگهت[M2]جز سفله و بخیل، درین بارگاه نیست
[B][M1]ویرانه شد ز ظلم تو، هر مسکن و دهی[M2]یغماگر است چون تو کسی، پادشاه نیست
[B][M1]مردی در آنزمان که شدی صید گرگ آز[M2]از بهر مرده، حاجت تخت و کلاه نیست
[B][M1]یکدوست از برای تو نگذاشت دشمنی[M2]یک مرد رزمجوی، ترا در سپاه نیست
[B][M1]جمعی سیاهروز سیهکاری تواند[M2]باور مکن که بهر تو روز سیاه نیست
[B][M1]مزدور خفته را ندهد مزد، هیچکس[M2]میدان همت است جهان، خوابگاه نیست
[B][M1]تقویم عمر ماست جهان، هر چه میکنیم[M2]بیرون ز دفتر کهن سال و ماه نیست
[B][M1]سختی کشی ز دهر، چو سختی دهی بخلق[M2]در کیفر فلک، غلط و اشتباه نیست
[A]
[B][M1]با بنفشه، لاله گفت ای بیخبر[M2]طرف گلشن را منظم کرده‌اند
[B][M1]از برای جلوه، گلهای چمن[M2]رنگ را با بوی توام کرده‌اند
[B][M1]اندرین بزم طرب، گوئی ترا[M2]غرق در دریای ماتم کرده‌اند
[B][M1]از چه معنی، در شکستی بی سبب[M2]چون بخاکت ریشه محکم کرده‌اند
[B][M1]از چه، رویت در هم و پشتت خم است[M2]از چه رو، کار تو درهم کرده‌اند
[B][M1]از چه، خود را پشت سر می‌افکنی[M2]چون به یارانت مقدم کرده‌اند
[B][M1]در زیان این قبای نیلگون[M2]در تو زشتی را مسلم کرده‌اند
[B][M1]گفت، بهر بردن بار قضا[M2]عاقلان، پشت از ازل خم کرده‌اند
[B][M1]عارفان، از بهر افزودن بجان[M2]از هوی و از هوس، کم کرده‌اند
[B][M1]یاد حق بر یاد خود بگزیده‌اند[M2]کار ابراهیم ادهم کرده‌اند
[B][M1]رهروان این گذرگاه، آگهند[M2]توش راه خود فراهم کرده‌اند
[B][M1]گله‌های معنی، از فرسنگها[M2]گرگ خود را دیده و رم کرده‌اند
[B][M1]چون در آخر، جمله شادیها غم است[M2]هم ز اول، خوی با غم کرده‌اند
[B][M1]تو نمیدانی که از بهر خزان[M2]باغ را شاداب و خرم کرده‌اند
[B][M1]تو نمی‌بینی چه سیلابی نهان[M2]در دل هر قطره شبنم کرده‌اند
[B][M1]هر کسی را با چراغ بینشی[M2]راهی این راه مظلم کرده‌اند
[B][M1]از صبا گوئی تو و ما از سموم[M2]بهر ما، این شهد را سم کرده‌اند
[B][M1]تو، خوشی بینی و ما پژمردگی[M2]هر کجا، نقشی مجسم کرده‌اند
[B][M1]ما بخود، چیزی نکردیم اختیار[M2]کارفرمایان عالم کرده‌اند
[B][M1]کرده‌اند ار پرسشی در کار ما[M2]خلقت و تقدیر، با هم کرده‌اند
[B][M1]درزی و جولاههٔ ما، صنع خویش[M2]در پس این سبز طارم کرده‌اند
[A]
[B][M1]بزندان تاریک، در بند سخت[M2]بخود گفت زندانی تیره‌بخت
[B][M1]که شب گشت و راه نظر بسته شد[M2]برویم دگر باره، در بسته شد
[B][M1]زمین سنگ، در سنگ، دیوار سنگ[M2]فضا و دل و فرصت و کار، تنگ
[B][M1]سرانجام کردار بد، نیک نیست[M2]جز این سهمگین جای تاریک نیست
[B][M1]چنین است فرجام خون ریختن[M2]رسد فتنه، از فتنه انگیختن
[B][M1]در آن لحظه، دیگر نمیدید چشم[M2]بجز خون نبودی به چشمم، ز خشم
[B][M1]نبخشودم، از من چو زنهار خواست[M2]نبخشاید ار چرخ بر من، رواست
[B][M1]پشیمانم از کرده، اما چه سود[M2]چو آتش برافروختم، داد دود
[B][M1]اگر دیده لختی گراید بخواب[M2]گهی دار بینم، زمانی طناب
[B][M1]شب، این وحشت و درد و کابوس و رنج[M2]سحرگاه، آن آتش و آن شکنج
[B][M1]چرا خیرگی با جهان میکنم[M2]حدیث عیان را نهان میکنم
[B][M1]نخستین دم، از کردهٔ پست من[M2]خبر داد، خونین شده دست من
[B][M1]مرا بازگشت، اول کار مشت[M2]همی گفت هر قطرهٔ خون، که کشت
[B][M1]من آن تیغ آلوده، کردم بخاک[M2]پدیدار کردش خداوند پاک
[B][M1]نهفتم من و ایزدش باز یافت[M2]چو من بافتم دام، او نیز بافت
[B][M1]همانا که ما را در آن تنگنای[M2]در آن لحظه میدید چشم خدای
[B][M1]نه بر خیره، گردون تباهی کند[M2]سیاهی چو بیند، سیاهی کند
[B][M1]کسانی که بر ما گواهی دهند[M2]سزای تباهی، تباهی دهند
[B][M1]پی کیفر روزگارم برند[M2]بدین پای، تا پای دارم برند
[B][M1]ببندند این چشم بی‌باک را[M2]که آلوده کرد این دل پاک را
[B][M1]بدین دست، دژخیم پیشم کشد[M2]بنزدیکی دست خویشم کشد
[B][M1]بدست از قفا، دست بندم زنند[M2]کشند و بجائی بلندم زنند
[B][M1]بدانم، در آن جایگاه بلند[M2]که بیند گزند، آنکه خواهد گزند
[B][M1]بجز پستی، از آن بلندی نزاد[M2]کسی را چنین سربلندی مباد
[B][M1]بد من که اکنون شریک من است[M2]پس از مرگ هم، مرده ریگ من است
[B][M1]بهر جا نهم پا، درین تیره جای[M2]فتاده است آن کشته‌ام پیش پای
[B][M1]ز وحشت بگردانم ار سر دمی[M2]ز دنبالم آهسته آید همی
[B][M1]شبی، آن تن بی روان جان گرفت[M2]مرا ناگهان از گریبان گرفت
[B][M1]چو دیدم، بلرزیدم از دیدنش[M2]عیان بود آن زخم بر گردنش
[B][M1]نشستم بهر سوی، با من نشست[M2]اشارت همی کرد با چشم و دست
[B][M1]چو راه اوفتادم، براه افتاد[M2]چو باز ایستادم، بجای ایستاد
[B][M1]در بسته را از کجا کرد باز[M2]چو رفت، از کجا باز گردید باز
[B][M1]سرانجام این کار دشوار چیست[M2]درین تیرگی، با منش کار چیست
[B][M1]نگاهش، هزارم سخن گفت دوش[M2]دل آگاه شد، گر چه نشنید گوش
[B][M1]شبی گفت آهسته در گوش من[M2]که چو من، ترا نیز باید کفن
[B][M1]چنین است فرجام بد کارها[M2]چو خاری بکاری، دمد خارها
[B][M1]چنین است مرد سیاه اندرون[M2]خطایش ره و ظلمتش رهنمون
[B][M1]رفیقی چو کردار بد، پست نیست[M2]که جز در بدی، با تو همدست نیست
[B][M1]چنین است مزدوری نفس دون[M2]بریزند خونت، بریزی چو خون
[B][M1]مرو زین ره سخت با پای سست[M2]مکش چونکه خونرا به جز خون نشست
[A]
[B][M1]نارونی بود به هندوستان[M2]زاغچه‌ای داشت در آن آشیان
[B][M1]خاطرش از بندگی آزاد بود[M2]جایگهش ایمن و آباد بود
[B][M1]نه غم آب و نه غم دانه داشت[M2]بود گدا، دولت شاهانه داشت
[B][M1]نه گله‌ایش از فلک نیلفام[M2]نه غم صیاد و نه پروای دام
[B][M1]از همه بیگانه و از خویش نه[M2]در دل خردش، غم و تشویش نه
[B][M1]عاقبت، آن مرغک عزلت گزین[M2]گشت بسی خسته و اندوهگین
[B][M1]گفت، بهار است و همه دوستان[M2]رخت کشیدند سوی بوستان
[B][M1]من نه بهار و نه خزان دیده‌ام[M2]خسته و فرسوده و رنجیده‌ام
[B][M1]چند کنم خانه درین نارون[M2]چند برم حسرت باغ و چمن
[B][M1]چند در این لانه، نشیمن کنم[M2]خیزم و پرواز بگلشن کنم
[B][M1]نغمه زنم بر سر دیوار باغ[M2]خوش کنم از بوی ریاحین دماغ
[B][M1]همنفس قمری و بلبل شوم[M2]شانه کش گیسوی سنبل شوم
[B][M1]رفت به گلزار و بشاخی نشست[M2]دید خرامان دو سه طاوس مست
[B][M1]جمله، بسر چتر نگارین زده[M2]طعنه بصورت گری چین زده
[B][M1]زاغچه گردید گرفتارشان[M2]خواست شود پیرو رفتارشان
[B][M1]باغ بکاوید و بهر سو شتافت[M2]تا دو سه دانه پر طاوس یافت
[B][M1]بست دو بر دم، یک دیگر بسر[M2]گفت، مرا کس نشناسد دگر
[B][M1]گشت دمم، چون پرم آراسته[M2]کس نخریدست چنین خواسته
[B][M1]زیور طاوس بسر بسته‌ام[M2]از پر زیباش به پر بسته‌ام
[B][M1]بال بیاراست، پریدن گرفت[M2]همره طاوس، چمیدن گرفت
[B][M1]دید چو طاوس در آن خودپسند[M2]بال و پر عاریتش را بکند
[B][M1]گفت که ای زاغ سیه روزگار[M2]پرتو، خالی است ز نقش و نگار
[B][M1]زیور ما، روی تو نیکو نکرد[M2]ما و تو را همسر و همخو نکرد
[B][M1]گرچه پر ما، همه پیرایه بود[M2]لیک نه بهر تو فرومایه بود
[B][M1]سیر و خرام تو، چه حاصل بباغ[M2]زاغی و طاوس نماند به زاغ
[B][M1]هر چه کنی، هر چه ببندی به پر[M2]گاه روش، تو دگری، ما دگر
[A]
[B][M1]برزگری پند به فرزند داد[M2]کای پسر، این پیشه پس از من تراست
[B][M1]مدت ما جمله به محنت گذشت[M2]نوبت خون خوردن و رنج شماست
[B][M1]کشت کن آنجا که نسیم و نمی است[M2]خرمی مزرعه، ز آب و هواست
[B][M1]دانه، چو طفلی است در آغوش خاک[M2]روز و شب، این طفل به نشو و نماست
[B][M1]میوه دهد شاخ، چو گردد درخت[M2]این هنر دایهٔ باد صباست
[B][M1]دولت نوروز نپاید بسی[M2]حمله و تاراج خزان در قفاست
[B][M1]دور کن از دامن اندیشه دست[M2]از پی مقصود برو تات پاست
[B][M1]هر چه کنی کشت، همان بدروی[M2]کار بد و نیک، چو کوه و صداست
[B][M1]سبزه بهر جای که روید، خوش است[M2]رونق باغ، از گل و برگ و گیاست
[B][M1]راستی آموز، بسی جو فروش[M2]هست در این کوی، که گندم نماست
[B][M1]نان خود از بازوی مردم مخواه[M2]گر که تو را بازوی زور آزماست
[B][M1]سعی کن، ای کودک مهد امید[M2]سعی تو بنا و سعادت بناست
[B][M1]تجربه میبایدت اول، نه کار[M2]صاعقه در موسم خرمن، بلاست
[B][M1]گفت چنین، کای پدر نیک رای[M2]صاعقهٔ ما ستم اغنیاست
[B][M1]پیشهٔ آنان، همه آرام و خواب[M2]قسمت ما، درد و غم و ابتلاست
[B][M1]دولت و آسایش و اقبال و جاه[M2]گر حق آنهاست، حق ما کجاست
[B][M1]قوت، بخوناب جگر میخوریم[M2]روزی ما، در دهن اژدهاست
[B][M1]غله نداریم و گه خرمن است[M2]هیمه نداریم و زمان شتاست
[B][M1]حاصل ما را، دگران می‌برند[M2]زحمت ما زحمت بی مدعاست
[B][M1]از غم باران و گل و برف و سیل[M2]قامت دهقان، بجوانی دوتاست
[B][M1]سفرهٔ ما از خورش و نان، تهی است[M2]در ده ما، بس شکم ناشتاست
[B][M1]گه نبود روغن و گاهی چراغ[M2]خانهٔ ما، کی همه شب روشناست
[B][M1]زین همه گنج و زر و ملک جهان[M2]آنچه که ما راست، همین بوریاست
[B][M1]همچو منی، زادهٔ شاهنشهی است[M2]لیک دو صد وصله، مرا بر قباست
[B][M1]رنجبر، ار شاه بود وقت شام[M2]باز چو شب روز شود، بی‌نواست
[B][M1]خرقهٔ درویش، ز درماندگی[M2]گاه لحاف است و زمانی عباست
[B][M1]از چه، شهان ملک ستانی کنند[M2]از چه، بیک کلبه ترا اکتفاست
[B][M1]پای من از چیست که بی موزه است[M2]در تن تو، جامهٔ خلقان چراست
[B][M1]خرمن امسالهٔ ما را، که سوخت؟[M2]از چه درین دهکده قحط و غلاست
[B][M1]در عوض رنج و سزای عمل[M2]آنچه رعیت شنود، ناسزاست
[B][M1]چند شود بارکش این و آن[M2]زارع بدبخت، مگر چارپاست
[B][M1]کار ضعیفان ز چه بی رونق است[M2]خون فقیران ز چه رو، بی بهاست
[B][M1]عدل، چه افتاد که منسوخ شد[M2]رحمت و انصاف، چرا کیمیاست
[B][M1]آنکه چو ما سوخته از آفتاب[M2]چشم و دلش را، چه فروغ و ضیاست
[B][M1]ز انده این گنبد آئینه‌گون[M2]آینهٔ خاطر ما بی صفاست
[B][M1]آنچه که داریم ز دهر، آرزوست[M2]آنچه که بینیم ز گردون، جفاست
[B][M1]پیر جهاندیده بخندید کاین[M2]قصهٔ زور است، نه کار قضاست
[B][M1]مردمی و عدل و مساوات نیست[M2]زان، ستم و جور و تعدی رواست
[B][M1]گشت حق کارگران پایمال[M2]بر صفت غله که در آسیاست
[B][M1]هیچکسی پاس نگهدار نیست[M2]این لغت از دفتر امکان جداست
[B][M1]پیش که مظلوم برد داوری[M2]فکر بزرگان، همه آز و هوی ست
[B][M1]انجمن آنجا که مجازی بود[M2]گفتهٔ حق را، چه ثبات و بقاست
[B][M1]رشوه نه ما را، که بقاضی دهیم[M2]خدمت این قوم، به روی و ریاست
[B][M1]نبض تهی دست نگیرد طبیب[M2]درد فقیر، ای پسرک، بی دواست
[B][M1]ما فقرا، از همه بیگانه‌ایم[M2]مرد غنی، با همه کس آشناست
[B][M1]بار خود از آب برون میکشد[M2]هر کس، اگر پیرو و گر پیشواست
[B][M1]مردم این محکمه، اهریمنند[M2]دولت حکام، ز غصب و رباست
[B][M1]آنکه سحر، حامی شرع است و دین[M2]اشک یتیمانش، گه شب غذاست
[B][M1]لاشه خورانند و به آلودگی[M2]پنجهٔ آلودهٔ ایشان گواست
[B][M1]خون بسی پیرزنان خورده‌است[M2]آنکه بچشم من و تو، پارساست
[B][M1]خوابگه آنرا که سمور و خز است[M2]کی غم سرمای زمستان ماست
[B][M1]هر که پشیزی بگدائی دهد[M2]در طلب و نیت عمری دعاست
[B][M1]تیره‌دلان را چه غم از تیرگیست[M2]بی خبران را، چه خبر از خداست
[A]
[B][M1]غنچه‌ای گفت به پژمرده گلی[M2]که ز ایام، دلت زود آزرد
[B][M1]آب، افزون و بزرگست فضا[M2]ز چه رو، کاستی و گشتی خرد
[B][M1]زینهمه سبزه و گل، جز تو کسی[M2]نه فتاد و نه شکست و نه فسرد
[B][M1]گفت، زنگی که در آئینهٔ ماست[M2]نه چنانست که دانند سترد
[B][M1]دی، می هستی ما صافی بود[M2]صاف خوردیم و رسیدیم به درد
[B][M1]خیره نگرفت جهان، رونق من[M2]بگرفتش ز من و بر تو سپرد
[B][M1]تا کند جای برای تو فراخ[M2]باغبان فلکم سخت فشرد
[B][M1]چه توان گفت به یغماگر دهر[M2]چه توان کرد، چو میباید مرد
[B][M1]تو بباغ آمدی و ما رفتیم[M2]آنکه آورد ترا، ما را برد
[B][M1]اندرین دفتر پیروزه، سپهر[M2]آنچه را ما نشمردیم، شمرد
[B][M1]غنچه، تا آب و هوا دید شکفت[M2]چه خبر داشت که خواهد پژمرد
[B][M1]ساقی میکدهٔ دهر، قضاست[M2]همه کس، باده ازین ساغر خورد
[A]
[B][M1]شنیدم بود در دامان راغی[M2]کهن برزیگری را، تازه باغی
[B][M1]بپاکی، چون بساط پاک بازان[M2]به جانبخشی، چو مهر دلنوازان
[B][M1]بچشمه، ماهیان سرمست بازی[M2]بسبزه، طائران در نغمه‌سازی
[B][M1]صفیر قمری و بانگ شباویز[M2]زمانی دلکش و گاهی غم‌انگیز
[B][M1]بتاکستان شده، گنجشک خرسند[M2]ز شیرین خوشه، خورده دانه‌ای چند
[B][M1]شده هر گوشه‌اش نظاره گاهی[M2]ز هر سنگیش، روئیده گیاهی
[B][M1]جداگانه بهر سو رنگ و تابی[M2]بهر کنجی، مهی یا آفتابی
[B][M1]یکی پاکیزه رودی از بیابان[M2]روان گشته بدامان گلستان
[B][M1]فروزنده چنان کز چرخ، انجم[M2]گریزنده چنان کز دیو، مردم
[B][M1]چو جان، ز آلودگیها پاک گشته[M2]به آن پاکی، ندیم خاک گشته
[B][M1]شتابنده چو ایام جوانی[M2]جوانی بخش هستی رایگانی
[B][M1]رونده روز و شب، اما نه‌اش جای[M2]دونده همچنان، اما نه‌اش پای
[B][M1]چو چشم پاسبان، بیخواب مانده[M2]چو گیسوی بتان، در تاب مانده
[B][M1]جهنده همچو برق، اما نه آتش[M2]خروشنده چو رعد، اما نه سرکش
[B][M1]ز کوه آورده در دامن، بسی سنگ[M2]چو یاقوت و زمرد، گونه‌گون رنگ
[B][M1]بهاری ابر، گوهر دانه میکرد[M2]صبا، گیسوی سنبل شانه میکرد
[B][M1]نموده غنچهٔ گل، خنده آهنگ[M2]که در گلشن نشاید بود دلتنگ
[B][M1]گرفته تنگ، خیری نسترن را[M2]که یکدل میتوان کردن دو تن را
[B][M1]بیکسو، ارغوان افروخته روی[M2]ز ژاله بسته، مروارید بر موی
[B][M1]شکفته یاسمین از طیب اسحار[M2]نهفته غنچه زیر برگ، رخسار
[B][M1]همه رنگ و صفا و جلوه و بوی[M2]همه پاکیزه و شاداب نیکوی
[B][M1]سحرگاهی در آن فرخنده گلزار[M2]شد از شوریدگی، مرغی گرفتار
[B][M1]دلش چون حبسگاهش غمگن و تنگ[M2]غم‌انگیزش نوا و سوگ آهنگ
[B][M1]بزندان حوادث، هفته‌ها ماند[M2]ز فصل بینوائی، نکته‌ها خواند
[B][M1]قفس آرامگاهی، تیره‌روزی[M2]به آه آتشین، کاشانه سوزی
[B][M1]پرش پژمرده، از خونابه خوردن[M2]تنش مسکین ز رنج دام بردن
[B][M1]نه هیچش الفتی با دانه و آب[M2]نه هیچش انس با آسایش و خواب
[B][M1]که اندر بند بگرفتست آرام؟[M2]کدامین عاقل آسوده است در دام؟
[B][M1]گران آید به کبکان و هزاران[M2]گرفتاری بهنگام بهاران
[B][M1]بر او خندید مرغ صبحگاهی[M2]که تا کی رخ نهفتن در سیاهی
[B][M1]من، ای شوریده، گشتم هر چمن را[M2]شنیدم قصهٔ هر انجمن را
[B][M1]گرفتم زلف سنبل را در آغوش[M2]فضای لانه را کردم فراموش
[B][M1]سخن‌ها با صبا و ژاله گفتم[M2]حکایت‌ها ز سرو و لاله گفتم
[B][M1]زمردگون شده هم جوی و هم جر[M2]فراوان است آب و میوهٔ تر
[B][M1]ریاحین در گلستان میهمانند[M2]بکوه و دشت، مرغان نغمه خوانند
[B][M1]صلا زن همچو مرغان سحرگاه[M2]که صبح زندگی شام است ناگاه
[B][M1]بگفت، ایدوست، ما را بیم جان است[M2]کجا آسایش آزادگان است
[B][M1]تو سرمستی و ما صید پریشان[M2]تو آزادی و ما در بند فرمان
[B][M1]فراخ این باغ و گل خوش آب و رنگست[M2]گرفتاریم و بر ما عرصه تنگست
[B][M1]تو جز در بوستان، جولان نکردی[M2]نظر چون من، بدین زندان نکردی
[B][M1]اثرهای غم و شادی، یکی نیست[M2]گرفتاری و آزادی، یکی نیست
[B][M1]چه راحت بود در بی‌خانمانی[M2]چه دارو داشت، درد ناتوانی
[B][M1]کی این روز سیه گردد دگرگون[M2]چه تدبیرم برد زین حبس، بیرون
[B][M1]مرا جز اشک حسرت، ژاله‌ای نیست[M2]بجز خونابهٔ دل، لاله‌ای نیست
[B][M1]چه سود از جستن و گردن کشیدن[M2]چمن را از شکاف و رخنه دیدن
[B][M1]کجا خواهم نهادن زین قفس پای[M2]چه خواهم دید زین حصن غم‌افزای
[B][M1]چه خواهم خورد، غیر از دانهٔ دام[M2]چه خواهم بود، جز تیره سرانجام
[B][M1]چه خواهم داشت غیر از ناله و آه[M2]چه خواهم کرد با این عمر کوتاه
[B][M1]چه خواهم خواند، غیر از نغمهٔ غم[M2]چه خواهم گفت با مهتاب و شبنم
[B][M1]چه گرد آورده‌ام، جز محنت و درد[M2]چه خواهم برد، زی یاران ره‌آورد
[B][M1]در و بام قفس، بام و درم شد[M2]پرم کندند و عریانی پرم شد
[B][M1]اگر در طرف گلشن، میهمانی است[M2]برای طائران بوستانی است
[B][M1]کسی کاین خانه را بنیاد بنهاد[M2]مرا بست و شما را کرد آزاد
[B][M1]ترا بگشود پا و با همان دست[M2]پر و بال مرا پیچاند و بشکست
[B][M1]ترا، هم نعمت و هم ناز دادند[M2]مرا سوی قفس پرواز دادند
[A]
[B][M1]کودکی کوزه‌ای شکست و گریست[M2]که مرا پای خانه رفتن نیست
[B][M1]چه کنم، اوستاد اگر پرسد[M2]کوزهٔ آب ازوست، از من نیست
[B][M1]زین شکسته شدن، دلم بشکست[M2]کار ایام، جز شکستن نیست
[B][M1]چه کنم، گر طلب کند تاوان[M2]خجلت و شرم، کم ز مردن نیست
[B][M1]گر نکوهش کند که کوزه چه شد[M2]سخنیم از برای گفتن نیست
[B][M1]کاشکی دود آه میدیدم[M2]حیف، دل را شکاف و روزن نیست
[B][M1]چیزها دیده و نخواسته‌ام[M2]دل من هم دل است، آهن نیست
[B][M1]روی مادر ندیده‌ام هرگز[M2]چشم طفل یتیم، روشن نیست
[B][M1]کودکان گریه میکنند و مرا[M2]فرصتی بهر گریه کردن نیست
[B][M1]دامن مادران خوش است، چه شد[M2]که سر من بهیچ دامن نیست
[B][M1]خواندم از شوق، هر که را مادر[M2]گفت با من، که مادر من نیست
[B][M1]از چه، یکدوست بهر من نگذاشت[M2]گر که با من، زمانه دشمن نیست
[B][M1]دیشب از من، خجسته روی بتافت[M2]کاز چه معنیت، دیبه بر تن نیست
[B][M1]من که دیبا نداشتم همه عمر[M2]دیدن، ای دوست، چو شنیدن نیست
[B][M1]طوق خورشید، گر زمرد بود[M2]لعل من هم، به هیچ معدن نیست
[B][M1]لعل من چیست، عقده‌های دلم[M2]عقد خونین، بهیچ مخزن نیست
[B][M1]اشک من، گوهر بناگوشم[M2]اگر گوهری به گردن نیست
[B][M1]کودکان را کلیج هست و مرا[M2]نان خشک از برای خوردن نیست
[B][M1]جامه‌ام را به نیم جو نخرند[M2]این چنین جامه، جای ارزن نیست
[B][M1]ترسم آنگه دهند پیرهنم[M2]که نشانی و نامی از تن نیست
[B][M1]کودکی گفت: مسکن تو کجاست[M2]گفتم: آنجا که هیچ مسکن نیست
[B][M1]رقعه، دانم زدن به جامهٔ خویش[M2]چه کنم، نخ کم است و سوزن نیست
[B][M1]خوشه‌ای چند میتوانم چید[M2]چه توان کرد، وقت خرمن نیست
[B][M1]درسهایم نخوانده ماند تمام[M2]چه کنم، در چراغ روغن نیست
[B][M1]همه گویند پیش ما منشین[M2]هیچ جا، بهر من نشیمن نیست
[B][M1]بر پلاسم نشانده‌اند از آن[M2]که مرا جامه، خز ادکن نیست
[B][M1]نزد استاد فرش رفتم و گفت[M2]در تو فرسوده، فهم این فن نیست
[B][M1]همگنانم قفا زنند همی[M2]که ترا جز زبان الکن نیست
[B][M1]من نرفتم بباغ با طفلان[M2]بهر پژمردگان، شکفتن نیست
[B][M1]گل اگر بود، مادر من بود[M2]چونکه او نیست، گل بگلشن نیست
[B][M1]گل من، خارهای پای من است[M2]گر گل و یاسمین و سوسن نیست
[B][M1]اوستادم نهاد لوح بسر[M2]که چو تو، هیچ طفل کودن نیست
[B][M1]من که هر خط نوشتم و خواندم[M2]بخت با خواندن و نوشتن نیست
[B][M1]پشت سر اوفتادهٔ فلکم[M2]نقص حطی و جرم کلمن نیست
[B][M1]مزد بهمن همی ز من خواهند[M2]آخر این آذر است، بهمن نیست
[B][M1]چرخ، هر سنگ داشت بر من زد[M2]دیگرش سنگ در فلاخن نیست
[B][M1]چه کنم، خانهٔ زمانه خراب[M2]که دلی از جفاش ایمن نیست
[A]
[B][M1]تاجری در کشور هندوستان[M2]طوطئی زیبا خرید از دوستان
[B][M1]خواجه شد در دام مهرش پای بند[M2]دل ز کسب و کار خود، یکباره کند
[B][M1]در کنار او نشستی صبح و شام[M2]نه نصیحت گوش کردی، نه پیام
[B][M1]تا شد آن طوطی، برای سودگر[M2]هم رفیق خانه، هم یار سفر
[B][M1]هر زمانش، زیر پا شکر فشاند[M2]گاه بر دوش و گهی بر سر نشاند
[B][M1]بزم، خالی شد شبی از این و آن[M2]خانه ماند و طوطی و بازارگان
[B][M1]گفت سوداگر بطوطی، کای عزیز[M2]خواب از من برده ادراک و تمیز
[B][M1]چونکه امشب خانه از مردم تهی است[M2]خفتن ما هر دو، شرط عقل نیست
[B][M1]نوبت کار است، اهل کار باش[M2]من چو خفتم، ساعتی بیدار باش
[B][M1]دخمه بسیار است، این ویرانه را[M2]پاسبانی کن یک امشب، خانه را
[B][M1]چون نگهبان بهر سو کن نظر[M2]بام کوتاهست، گر بسته است در
[B][M1]طوطیک پر کرد زان گفتار، گوش[M2]شد سراپا از برای کار، هوش
[B][M1]سودگر خفت و ز شب پاسی گذشت[M2]هم قفس، هم خانه، قیراندود گشت
[B][M1]برفکند از گوشه‌ای، دزدی کمند[M2]شد بزیر آهسته از بام بلند
[B][M1]موش در انبار شد، دهقان کجاست[M2]بیم طوفانست کشتیبان کجاست
[B][M1]هر چه دید و یافت، چون ارزنش چید[M2]غیر انبان شکر، کان را ندید
[B][M1]کرد همیانها تهی، آن جیب بر[M2]زانکه جیب خویش را میخواست پر
[B][M1]دزد، بار خویش بست و شد روان[M2]خانهٔ خالی بماند و پاسبان
[B][M1]صبحدم برخاست بازرگان ز خواب[M2]حجره‌ها را دید، بی فرش و خراب
[B][M1]خواست کز همسایه گیرد کوزه‌ای[M2]گشت یکساعت برای موزه‌ای
[B][M1]کرد از انبار و از مخزن گذر[M2]نه اثر از خشک دید و نه ز تر
[B][M1]چشم طوطی چون ببازرگان فتاد[M2]بانگ زد کای خواجه صبحت خیر باد
[B][M1]گفت آب این غرقه را از سر گذشت[M2]کار من، دیگر ز خیر و شر گذشت
[B][M1]سودم آخر دود شد، سرمایه خاک[M2]خانه مانند کف دست است پاک
[B][M1]فرشها کو، کیسه‌های زر کجاست[M2]گفت خامش کیسهٔ شکر بجاست
[B][M1]گفت دیشب در سرای ما که بود[M2]گفت شخصی آمد اما رفت زود
[B][M1]گفت دستار مرا بر سر نداشت[M2]گفت من دیدم که شکر بر نداشت
[B][M1]گفت مهر و بدره از جیبم که برد[M2]گفت کس یکذره زین شکر نخورد
[B][M1]زانچه گفتی، نکته‌ها آموختم[M2]چشم روشن بین بهر سو دوختم
[B][M1]هر کجا کردم نگاه از پیش و پس[M2]کاله، این انبان شکر بود و بس
[B][M1]پیش ما، ای خواجه، شکر پر بهاست[M2]تا چه چیز ارزنده، در نزد شماست
[A]
[B][M1]عاقلی، دیوانه‌ای را داد پند[M2]کز چه بر خود می‌پسندی این گزند
[B][M1]میزنند اوباش کویت سنگها[M2]میدوانندت ز پی فرسنگها
[B][M1]کودکان، پیراهنت را میدرند[M2]رهروان، کفش و کلاهت میبرند
[B][M1]یاوه میگوئی، چه میگوئی سخن[M2]کینه میجوئی، چو می‌بندی دهن
[B][M1]گر بخندی، ور بگریی زار زار[M2]بر تو میخندند اهل روزگار
[B][M1]نان فرستادیم بهرت وقت شب[M2]نان نخوردی، خاک خوردی، ای عجب
[B][M1]آب دادیمت، فکندی جام آب[M2]آب جوی و برکه خوردی، چون دواب
[B][M1]خوابگاه، اندر سر ره ساختی[M2]بستر آوردند، دور انداختی
[B][M1]برگرفتی زادمی، چون دیو روی[M2]آدمی بودی و گشتی دیو خوی
[B][M1]دوش، طفلان بر سرت گل ریختند[M2]تا تو سر برداشتی، بگریختند
[B][M1]نانوا خاکستر افشاندت بچشم[M2]آن جفا دیدی، نکردی هیچ خشم
[B][M1]رندی، از آتش کف دست تو خست[M2]سوختی، آتش نیفکندی ز دست
[B][M1]چون تو، کس ناخورده می مستی نکرد[M2]خوی با بدبختی و پستی نکرد
[B][M1]مست را، مستی اگر یک ره بود[M2]مستی تو، هر گه و بیگه بود
[B][M1]بس طبیبانند در بازار و کوی[M2]حالت خود، با یکی زایشان بگوی
[B][M1]گفت، من دیوانگی کردم هزار[M2]تا بدیدم جلوهٔ پروردگار
[B][M1]دیده، زین ظلمت به نور انداختم[M2]شمع گشتم، هیمه دور انداختم
[B][M1]تو مرا دیوانه خوانی، ای فلان[M2]لیک من عاقلترم از عاقلان
[B][M1]گر که هر عاقل، چو من دیوانه بود[M2]در جهان، بس عاقل و فرزانه بود
[B][M1]عارفان، کاین مدعا را یافتند[M2]گم شدند از خود، خدا را یافتند
[B][M1]من همی بینم جلال اندر جلال[M2]تو چه می‌بینی، به جز وهم و خیال
[B][M1]من همی بینم بهشت اندر بهشت[M2]تو چه می‌بینی، بغیر از خاک و خشت
[B][M1]چون سرشتم از گل است، از نور نیست[M2]گر گلم ریزند بر سر، دور نیست
[B][M1]گنجها بردم که ناید در حساب[M2]ذره‌ها دیدم که گشته است آفتاب
[B][M1]عشق حق، در من شرار افروخته است[M2]من چه میدانم که دستم سوخته است
[B][M1]چون مرا هجرش بخاکستر نشاند[M2]گو بیفشان، هر که خاکستر فشاند
[B][M1]تو، همی اخلاص را خوانی جنون[M2]چون توانی چاره کرد این درد، چون
[B][M1]از طبیبم گر چه می‌دادی نشان[M2]من نمی‌بینم طبیبی در جهان
[B][M1]من چه دانم، کان طبیب اندر کجاست[M2]میشناسم یک طبیب، آنهم خداست
[A]
[B][M1]سحرگه، غنچه‌ای در طرف گلزار[M2]ز نخوت، بر گلی خندید بسیار
[B][M1]که، ای پژمرده، روز کامرانی است[M2]بهار و باغ را فصل جوانی است
[B][M1]نشاید در چمن، دلتنگ بودن[M2]بدین رنگ و صفا، بی رنگ بودن
[B][M1]نشاط آرد هوای مرغزاران[M2]چو نور صبحگاهی در بهاران
[B][M1]تو نیز آمادهٔ نشو و نما باش[M2]برنگ و جلوه و خوبی، چو ما باش
[B][M1]اگر ما هر دو را یک باغبان کشت[M2]چرا گشتیم ما زیبا، شما زشت
[B][M1]بیفروز از فروغ خود، چمن را[M2]مکاه، ای دوست، قدر خویشتن را
[B][M1]بگفتا، هیچ گل در طرف بستان[M2]نماند جاودان شاداب و خندان
[B][M1]مرا هم بود، روزی رنگ و بوئی[M2]صفائی، جلوه‌ای، پاکیزه‌روئی
[B][M1]سپهر، این باغ بس کردست یغما[M2]من امروزم بدین خواری، تو فردا
[B][M1]چو گل یک لحظه ماند، غنچه یک دم[M2]چه شادی در صف گلشن، چه ماتم
[B][M1]مرا باید دگر ترک چمن گفت[M2]گل پژمرده، دیگر بار نشکفت
[B][M1]ترا خوش باد، با خوبان نشستن[M2]که ما را باید اینک رخت بستن
[B][M1]مزن بیهود چندین طعنه ما را[M2]ببند، ار زیرکی، دست قضا را
[B][M1]چو خواهد چرخ یغماگر زبونت[M2]کند باد حوادث واژگونت
[B][M1]بهر شاخی که روید تازه برگی[M2]شود تاراج بادی یا تگرگی
[B][M1]گل آن خوشتر که جز روزی نماند[M2]چو ماند، هیچکش قدرش نداند
[B][M1]بهستی، خوش بود دامن فشاندن[M2]گلی زیبا شدن، یک لحظه ماندن
[B][M1]گل خوشبوی را گرم است بازار[M2]نماند رنگ و بو، چون رفت رخسار
[B][M1]تبه گردید فرصت خستگان را[M2]برو، هشیار کن نو رستگان را
[B][M1]چه نامی، چون نماند از من نشانی[M2]چه جان بخشی، چو باقی نیست جانی
[B][M1]کسی کش دایهٔ گیتی دهد شیر[M2]شود هم در زمان کودکی پیر
[B][M1]چو این پیمانه را ساقی است گردون[M2]بباید خورد، گر شهد است و گر خون
[B][M1]از آن دفتر که نام ما زدودند[M2]شما را صفحهٔ دیگر گشودند
[B][M1]ازین پژمردگی، ما را غمی نیست[M2]که گل را زندگانی جز دمی نیست
[A]
[B][M1]ببام قلعه‌ای، باز شکاری[M2]نمود از ماکیانی خواستگاری
[B][M1]که من زالایش ایام پاکم[M2]ز تنهائی، بسی اندهناکم
[B][M1]ز بالا، صبحگاهی دیدمت روی[M2]پسند آمد مرا آن خلقت و خوی
[B][M1]چه زیبائی بهنگام چمیدن[M2]چه دانایی بوقت چینه چیدن
[B][M1]پذیره گر شوی، خدمت گذاریم[M2]هوای صحبت و پیوند داریم
[B][M1]مرا انبارها پرتوش و برگ است[M2]ولی این زندگی بیدوست، مرگ است
[B][M1]چه حاصل، زیستن در خار و خاشاک[M2]زدن منقار و جستن ریگ از خاک
[B][M1]ز پر هدهدت پیراهن آرم[M2]اگر کابینت باید، ارزن آرم
[B][M1]من از بازان خاص پادشاهم[M2]تمام روز در نخجیرگاهم
[B][M1]بیا، هم عهد و هم سوگند باشیم[M2]اگر آزاد و گر در بند باشیم
[B][M1]تو از جوی آوری روزی من از جر[M2]تو آگه باشی از بام و من از در
[B][M1]تو فرزندان بزیر پر نشانی[M2]مرا چون پاسبان، بر در نشانی
[B][M1]بروز عجز، دست هم بگیریم[M2]چو گاه مرگ شد، با هم بمیریم
[B][M1]بگفتا، مغز را مگذار در پوست[M2]نشد دشمن بدین افسانه‌ها دوست
[B][M1]خرابیهاست در این سست بنیان[M2]بخون باید نوشت، این عهد و پیمان
[B][M1]مرا تا ضعف عادت شد، ترا زور[M2]نخواهد بود این پیوند، مقدور
[B][M1]ازین معنی سخن گفتن، تباهی است[M2]چنین پیوند را پایان، سیاهی است
[B][M1]مدار از زندگانی باز، ما را[M2]مده سوی عدم پرواز، ما را
[B][M1]چو پر داریم، پیراهن نخواهیم[M2]چو گندم میدهند، ارزن نخواهیم
[B][M1]نه هم خوئیم ما با هم، نه هم راز[M2]نه انجام است این ره را، نه آغاز
[B][M1]کسی کاو رهزنی را ایمنی داد[M2]بدست او طناب رهزنی داد
[B][M1]نه سوگند است، سوگند هریمن[M2]نه دل میسوزدش بر کس، نه دامن
[B][M1]در دل را بروی دیو مگشای[M2]چو بگشودی نداری خویشتن جای
[B][M1]دوروئی، راه شد نفس دو رو را[M2]همان بهتر، نریزیم آبرو را
[A]
[B][M1]زاغی بطرف باغ، بطاوس طعنه زد[M2]کاین مرغ زشت روی، چه خودخواه و خودنماست
[B][M1]این خط و خال را نتوان گفت دلکش است[M2]این زیب و رنگ را نتوان گفت دلرباست
[B][M1]پایش کج است و زشت، ازان کج رود براه[M2]دمش چو دم روبه و رنگش چو کهرباست
[B][M1]نوکش، چو نوک بوم سیه‌کار، منحنی است[M2]پشت سرش برآمده و گردنش دوتاست
[B][M1]از فرط عجب و جهل، گمان میبرد که اوست[M2]تنها پرنده‌ای که در این عرصه و فضاست
[B][M1]این جانور نه لایق باغ است و بوستان[M2]این بی‌هنر، نه در خور این مدحت و ثناست
[B][M1]رسم و رهیش نیست، به جز حرص و خودسری[M2]از پا فتادهٔ هوس و کشتهٔ هوی‌ست
[B][M1]طاوس خنده کرد که رای تو باطل است[M2]هرگز نگفته است بداندیش، حرف راست
[B][M1]مردم همیشه نقش خوش ما ستوده‌اند[M2]هرگز دلیل را نتوان گفت، ادعاست
[B][M1]بدگوئی تو اینهمه، از فرط بددلی است[M2]از قلب پاک، نیت آلوده بر نخاست
[B][M1]ما عیب خود، هنر نشمردیم هیچگاه[M2]در عیب خویش، ننگرد آنکس که خودستاست
[B][M1]گاه خرام و جلوه بنزهتگه چمن[M2]چشمم ز راه شرم و تاسف، بسوی پاست
[B][M1]ما جز نصیب خویش نخوردیم، لیک زاغ[M2]دزدی کند بهر گذر و باز ناشتاست
[B][M1]در من چه عیب دیده کسی غیر پای زشت[M2]نقص و خرابی و کژی دیگرم کجاست
[B][M1]پیرایه‌ای بعمد، نبستم ببال و پر[M2]آرایش وجود من، ای دوست، بی‌ریاست
[B][M1]ما بهر زیب و رنگ، نکردیم گفتگو[M2]چیزی نخواستیم، فلک داد آنچه خواست
[B][M1]کارآگهی که آب و گل ما بهم سرشت[M2]بر من فزود، آنچه که از خلقت تو کاست
[B][M1]در هر قبیله بیش و کم و خوب و زشت هست[M2]مرغی کلاغ لاشخور و دیگری هماست
[B][M1]صد سال گر بدجله بشویند زاغ را[M2]چون بنگری، همان سیه زشت بینواست
[B][M1]هرگز پر تو را چو پر من نمی‌کنند[M2]مرغی که چون منش پر زیباست مبتلاست
[B][M1]آزادی تو را نگرفت از تو، هیچ کس[M2]ما را همیشه دیدهٔ صیاد در قفاست
[B][M1]فرمانده سپهر، چو حکمی نوشت و داد[M2]کس دم نمیزند که صوابست یا خطاست
[B][M1]ما را برای مشورت، اینجا نخوانده‌اند[M2]از ما و فکر ما، فلک پیر را غناست
[B][M1]احمق، کتاب دید و گمان کرد عالم است[M2]خودبین، بکشتی آمد و پنداشت ناخداست
[B][M1]ما زشت نیستیم، تو صاحب نظر نه‌ای[M2]این خوردگیری، از نظر کوته شماست
[B][M1]طاوس را چه جرم، اگر زاغ زشت روست[M2]این رمزها بدفتر مستوفی قضاست
[A]
[B][M1]ز دامی دید گنجشگی همائی[M2]همایون طالعی، فرخنده رائی
[B][M1]نه پایش مانده اندر حلقهٔ دام[M2]نه یکشب در قفس بگرفته آرام
[B][M1]نه دیده خواری افتادگان را[M2]نه بندی گشتن آزادگان را
[B][M1]نه فکریش از برای آب و دانه[M2]نه اندوهیش بهر آشیانه
[B][M1]نه غافل گشته هیچ از رسم و رفتار[M2]نه با صیادش افتاده سر و کار
[B][M1]نه تیری بر پر و بالش نشسته[M2]نه سنگ فتنه، اندامش شکسته
[B][M1]بکرد آن صید مسکین، ناله آغاز[M2]که ای اقبال بخش تند پرواز
[B][M1]مرا بین و رها کن خودپرستی[M2]خمار من نگر، بگذار مستی
[B][M1]چنان در بند سختم بسته صیاد[M2]که می‌نتوانم از دل کرد فریاد
[B][M1]چنان تیره است در چشم من این دام[M2]که نشناسم صباح روشن از شام
[B][M1]چنان دلتنگم ازین محبس تنگ[M2]که گوئی بسته‌ام در حصنی از سنگ
[B][M1]نه دارم دست دام از هم گسستن[M2]نه کارآگاهی از دام جستن
[B][M1]مشوش گشته از محنت، خیالم[M2]شده ژولیده ز انده، پر و بالم
[B][M1]غبار آلوده‌ام، از پای تا سر[M2]بخون آغشته‌ام، از پنجه تا پر
[B][M1]ز اوج آسمان، لختی فرود آی[M2]بتدبیری ز پایم بند بگشای
[B][M1]بگفت، ای پست طالع، ما همائیم[M2]کجا با تیره‌روزان آشنائیم
[B][M1]سحرگه، چون گذر زان ره فتادش[M2]پریشان صید، باز آواز دادش
[B][M1]که، ای پیرو شده آز و هوی را[M2]درین بیچارگی، دریاب ما را
[B][M1]از آن میترسم، ای یار دلفروز[M2]که گردم کشته تا پایان امروز
[B][M1]مرا هم هست امید رهیدن[M2]بمانند تو، در گردون پریدن
[B][M1]نشستن در درون خانه، خرسند[M2]ز کوی و بام، چیدن دانه‌ای چند
[B][M1]چو کبکان، گر که نتوانم خرامی[M2]توانم جستن از بامی ببامی
[B][M1]ندانم گر چه با شاهین ستیزی[M2]توانم کرد کوته جست و خیزی
[B][M1]توانم خفت بر شاخی به گلزار[M2]توانم برد خاشاکی بمنقار
[B][M1]بگفت اکنون زمان سیر باغ است[M2]نه وقت کار، هنگام فراغ است
[B][M1]چو روزی و شبی بگذشت زین کار[M2]بیامد طائر دولت دگر بار
[B][M1]خریده دل برای مهربانی[M2]گشوده پر برای سایبانی
[B][M1]فرامش کرده آن گردن فرازی[M2]شده آماده بهر چاره‌سازی
[B][M1]ز برق آرزو، خاکستری دید[M2]پراکنده بهر سوئی، پری دید
[B][M1]بنای شوق را بنیاد رفته[M2]هوسها جملگی بر باد رفته
[B][M1]رسیده آن سیه‌کاری بانجام[M2]گسسته رشته‌های محکم دام
[B][M1]از آن کشتیت افتادست در آب[M2]که برهانی غریقی را ز غرقاب
[B][M1]از آنت هست چشم دل، فروزان[M2]که بفروزی چراغی تیره‌روزان
[B][M1]بگلشن، سرو از آن بفراشت پایه[M2]که بر گلهای باغ افکند سایه
[B][M1]بپرس از ناتوانان تا توانی[M2]بترس از روزگار ناتوانی
[B][M1]ز مهر، آموز رسم تابناکی[M2]که بخشد نور بر آبی و خاکی
[B][M1]نکوکار آنکه همراهی روا داشت[M2]نوائی داد تا برگ و نوا داشت
[B][M1]خوش آنکو گمرهی را جستجو کرد[M2]به نیکی، پارگیها را رفو کرد
[B][M1]متاب، ای دوست، بر بیچارگان روی[M2]مبادا بر تو گردون تابد ابروی
[B][M1]اگر بر دامن کیوان نشستیم[M2]چو خیر کس نمیخواهیم، پستیم
[A]
[B][M1]در آن سرای که زن نیست، انس و شفقت نیست[M2]در آن وجود که دل مرده، مرده است روان
[B][M1]بهیچ مبحث و دیباچه‌ای، قضا ننوشت[M2]برای مرد کمال و برای زن نقصان
[B][M1]زن از نخست بود رکن خانهٔ هستی[M2]که ساخت خانهٔ بی پای بست و بی بنیان
[B][M1]زن ار براه متاعت نمیگداخت چو شمع[M2]نمیشناخت کس این راه تیره را پایان
[B][M1]چو مهر، گر که نمیتافت زن بکوه وجود[M2]نداشت گوهری عشق، گوهر اندر کان
[B][M1]فرشته بود زن، آن ساعتی که چهره نمود[M2]فرشته بین، که برو طعنه میزند شیطان
[B][M1]اگر فلاطن و سقراط، بوده‌اند بزرگ[M2]بزرگ بوده پرستار خردی ایشان
[B][M1]بگاهوارهٔ مادر، بکودکی بس خفت[M2]سپس بمکتب حکمت، حکیم شد لقمان
[B][M1]چه پهلوان و چه سالک، چه زاهد و چه فقیه[M2]شدند یکسره، شاگرد این دبیرستان
[B][M1]حدیث مهر، کجا خواند طفل بی مادر[M2]نظام و امن، کجا یافت ملک بی سلطان
[B][M1]وظیفهٔ زن و مرد، ای حکیم، دانی چیست[M2]یکیست کشتی و آن دیگریست کشتیبان
[B][M1]چو ناخداست خردمند و کشتیش محکم[M2]دگر چه باک ز امواج و ورطه و طوفان
[B][M1]بروز حادثه، اندر یم حوادث دهر[M2]امید سعی و عملهاست، هم ازین، هم ازان
[B][M1]همیشه دختر امروز، مادر فرداست[M2]ز مادرست میسر، بزرگی پسران
[B][M1]اگر رفوی زنان نکو نبود، نداشت[M2]بجز گسیختگی، جامهٔ نکو مردان
[B][M1]توان و توش ره مرد چیست، یاری زن[M2]حطام و ثروت زن چیست، مهر فرزندان
[B][M1]زن نکوی، نه بانوی خانه تنها بود[M2]طبیب بود و پرستار و شحنه و دربان
[B][M1]بروزگار سلامت، رفیق و یار شفیق[M2]بروز سانحه، تیمارخوار و پشتیبان
[B][M1]ز بیش و کم، زن دانا نکرد روی ترش[M2]بحرف زشت، نیالود نیکمرد دهان
[B][M1]سمند عمر، چو آغاز بدعنانی کرد[M2]گهیش مرد و زمانیش زن، گرفت عنان
[B][M1]چه زن، چه مرد، کسی شد بزرگ و کامروا[M2]که داشت میوه‌ای از باغ علم، در دامان
[B][M1]به رستهٔ هنر و کارخانهٔ دانش[M2]متاعهاست، بیا تا شویم بازرگان
[B][M1]زنی که گوهر تعلیم و تربیت نخرید[M2]فروخت گوهر عمر عزیز را ارزان
[B][M1]کیست زنده که از فضل، جامه‌ای پوشد[M2]نه آنکه هیچ نیرزد، اگر شود عریان
[B][M1]هزار دفتر معنی، بما سپرد فلک[M2]تمام را بدریدیم، بهر یک عنوان
[B][M1]خرد گشود چو مکتب، شدیم ما کودن[M2]هنر چو کرد تجلی، شدیم ما پنهان
[B][M1]بساط اهرمن خودپرستی و سستی[M2]گر از میان نرود، رفته‌ایم ما ز میان
[B][M1]همیشه فرصت ما، صرف شد درین معنی[M2]که نرخ جامهٔ بهمان چه بود و کفش فلان
[B][M1]برای جسم، خریدیم زیور پندار[M2]برای روح، بریدیم جامهٔ خذلان
[B][M1]قماش دکهٔ جان را، بعجب پوساندیم[M2]بهر کنار گشودیم بهر تن، دکان
[B][M1]نه رفعتست، فساد است این رویه، فساد[M2]نه عزتست، هوانست این عقیده، هوان
[B][M1]نه سبزه‌ایم، که روئیم خیره در جر و جوی[M2]نه مرغکیم، که باشیم خوش بمشتی دان
[B][M1]چو بگرویم به کرباس خود، چه غم داریم[M2]که حلهٔ حلب ارزان شدست یا که گران
[B][M1]از آن حریر که بیگانه بود نساجش[M2]هزار بار برازنده‌تر بود خلقان
[B][M1]چه حله‌ایست گرانتر ز حیلت دانش[M2]چه دیبه‌ایست نکوتر ز دیبهٔ عرفان
[B][M1]هر آن گروهه که پیچیده شد بدوک خرد[M2]به کارخانهٔ همت، حریر گشت و کتان
[B][M1]نه بانوست که خود را بزرگ میشمرد[M2]بگوشواره و طوق و بیارهٔ مرجان
[B][M1]چو آب و رنگ فضیلت بچهره نیست چه سود[M2]ز رنگ جامهٔ زربفت و زیور رخشان
[B][M1]برای گردن و دست زن نکو، پروین[M2]سزاست گوهر دانش، نه گوهر الوان
[A]
[B][M1]فتاد طائری از لانه و ز درد تپید[M2]بزیر پر چو نگه کرد، دید پیکانی است
[B][M1]بگفت، آنکه بدریای خون فکند مرا[M2]ندید در دل شوریده‌ام چه طوفانی است
[B][M1]کسیکه بر رگ من تیر زد، نمیدانست[M2]که قلب خرد مرا هم ورید و شریانی است
[B][M1]ربود مرغکم از زیر پر بعنف و نگفت[M2]که مادری و پرستاری و نگهبانی است
[B][M1]اسیر کردن و کشتن، تفرج و بازی است[M2]نشانه کردن مظلوم، کار آسانی است
[B][M1]ز بام خرد گل اندود پست ما، پیداست[M2]که سقف خانهٔ جمعیت پریشانی است
[B][M1]شکست پنجه و منقار من، ولیک چه باک[M2]پلنگ حادثه را نیز چنگ و دندانی است
[B][M1]گرفتم آنکه بپایان رسید، فرصت ما[M2]برای فرصت صیاد نیز، پایانی است
[B][M1]فتاد پایه، چنین خانه را چه تعمیری است[M2]گداخت سینه، چنین درد را چه درمانی است
[B][M1]چمن خوش است و جهان سبز و بوستان خرم[M2]برای طائر آزاد، جای جولانی است
[B][M1]زمانه عرصه برای ضعیف، تنگ گرفت[M2]هماره بهر توانا، فراخ میدانی است
[B][M1]همیشه خانهٔ بیداد و جور، آباد است[M2]بساط ماست که ویران ز باد و بارانی است
[B][M1]نگفته ماند سخنهای من، خوشا مرغی[M2]که لانه‌اش گه سعی و عمل، دبستانی است
[B][M1]مرا هر آنکه در افکند همچو گوی بسر[M2]خبر نداشت که در دست دهر چوگانی است
[B][M1]ز رنج بی سر و سامانی منش چه غم است[M2]همین بس است که او را سری و سامانی است
[B][M1]حدیث نیک و بد ما نوشته خواهد شد[M2]زمانه را سند و دفتری و دیوانی است
[B][M1]کسی ز درد من آگه نشد، ولیک خوشم[M2]که چند قطرهٔ خونم، بدست و دامانی است
[B][M1]هزار کاخ بلند، ار بنا کند صیاد[M2]بهای خار و خس آشیان ویرانی است
[B][M1]چه لانه‌ای و چه قصری، اساس خانه یکی است[M2]بشهر کوچک خود، مور هم سلیمانی است
[B][M1]ز دهر، گر دل تنگم فشار دید چه غم[M2]گرفته دست قضا، هر کجا گریبانی است
[B][M1]چه برتریست ندانم بمرغ، مردم را[M2]جز اینکه دعوی باطل کند که انسانی است
[B][M1]درین قبیلهٔ خودخواه، هیچ شقفت نیست[M2]چو نیک درنگری، هر چه هست عنوانی است
[A]
[B][M1]ز حیله، بر در موشی نشست گربه و گفت[M2]که چند دشمنی از بهر حرص و آز کنیم
[B][M1]بیا که رایت صلح و صفا برافرازیم[M2]براه سعی و عمل، فکر برگ و ساز کنیم
[B][M1]بیا که حرص دل و آز دیده را بکشیم[M2]وجود، فارغ از اندیشه و نیاز کنیم
[B][M1]بسی بخانه نشستیم و دامن آلودیم[M2]بیا رویم سوی مسجد و نماز کنیم
[B][M1]بگفت، کارشناسان بما بسی خندند[M2]اگر که گوش به پند تو حیله‌ساز کنیم
[B][M1]ز توشه‌ای که تو تعیین کنی، چه بهره بریم[M2]بخلوتی که تو شاهد شوی، چه راز کنیم
[B][M1]رعایت از تو ندیدیم، تا شویم ایمن[M2]نوازشی نشنیدیم، تا که ناز کنیم
[B][M1]خود، آگهی که چه کردی بما، دگر مپسند[M2]که ما اشاره‌ها بدان زخم جانگداز کنیم
[B][M1]بلای راه تو بس دیده‌ایم، به که دگر[M2]نه قصه‌ای ز نشیب و نه از فراز کنیم
[B][M1]دگر بکار نیاید گلیم کوته ما[M2]اگر که پای، ازین بیشتر دراز کنیم
[B][M1]خلاف معرفت و عقل، ره چرا سپریم[M2]بروی دشمن خود، در چگونه باز کنیم
[B][M1]حدیث روشن ظلم شما و ذلت ما[M2]حقیقت است، چرا صحبت از مجاز کنیم
[A]
[B][M1]نخودی گفت لوبیائی را[M2]کز چه من گردم این چنین، تو دراز
[B][M1]گفت، ما هر دو را بباید پخت[M2]چاره‌ای نیست، با زمانه بساز
[B][M1]رمز خلقت، بما نگفت کسی[M2]این حقیقت، مپرس ز اهل مجاز
[B][M1]کس، بدین رزمگه ندارد راه[M2]کس، درین پرده نیست محرم راز
[B][M1]بدرازی و گردی من و تو[M2]ننهد قدر، چرخ شعبده‌باز
[B][M1]هر دو، روزی در اوفتیم بدیگ[M2]هر دو گردیم جفت سوز و گداز
[B][M1]نتوان بود با فلک گستاخ[M2]نتوان کرد بهر گیتی ناز
[B][M1]سوی مخزن رویم زین مطبخ[M2]سر این کیسه، گردد آخر باز
[B][M1]برویم از میان و دم نزنیم[M2]بخروشیم، لیک بی آواز
[B][M1]این چه خامی است، چون در آخر کار[M2]آتش آمد من و تو را دمساز
[B][M1]گر چه در زحمتیم، باز خوشیم[M2]که بما نیز، خلق راست نیاز
[B][M1]دهر، بر کار کس نپردازد[M2]هم تو، بر کار خویشتن پرداز
[B][M1]چون تن و پیرهن نخواهد ماند[M2]چه پلاس و چه جامهٔ ممتاز
[B][M1]ما کز انجام کار بی‌خبریم[M2]چه توانیم گفتن از آغاز
[A]
[B][M1]کرد آسیا ز آب، سحرگاه باز خواست[M2]کای خودپسند، با منت این بدسری چراست
[B][M1]از چیره‌دستی تو، مرا صبر و تاب رفت[M2]از خیره گشتن تو، مرا وزن و قدر کاست
[B][M1]هر روز، قسمتی ز تنم خاک میشود[M2]وان خاک، چون نسیم بمن بگذرد، هباست
[B][M1]آسوده‌اند کارگران جمله، وقت شب[M2]چون من که دیده‌ای که شب و روز مبتلاست
[B][M1]گردیدن است کار من، از ابتدای کار[M2]آگه نیم کزین همه گردش، چه مدعاست
[B][M1]فرسودن من از تو بدینسان، شگفت نیست[M2]این چشمهٔ فساد، ندانستم از کجاست
[B][M1]زان پیشتر که سوده شوم پاک، باز گرد[M2]شاید که بازگشت تو، این درد را دواست
[B][M1]با این خوشی، چرا به ستم خوی کرده‌ای[M2]آلودگی، چگونه درین پاکی و صفاست
[B][M1]در دل هر آنچه از تو نهفتم، شکستگی است[M2]بر من هر آنچه از تو رسد، خواری و جفاست
[B][M1]بیهوده چند عرصه بمن تنگ میکنی[M2]بهر گذشتن تو بصحرا، هزار جاست
[B][M1]خندید آب، کین ره و رسم از من و تو نیست[M2]ما رهرویم و قائد تقدیر، رهنماست
[B][M1]من از تو تیره‌روزترم، تنگدل مباش[M2]بس فتنه‌ها که با تو نه و با من آشناست
[B][M1]لرزیده‌ام همیشه ز هر باد و هر نسیم[M2]هرگز نگفته‌ام که سموم است یا صباست
[B][M1]از کوه و آفتاب، بسی لطمه خورده‌ام[M2]بر حالم، این پریشی و افتادگی گواست
[B][M1]همواره جود کردم و چیزی نخواستم[M2]طبعم غنی و دوستیم خالی از ریاست
[B][M1]بس شاخه کز فتادگیم بر فراشت سر[M2]بس غنچه کز فروغ منش رونق و ضیاست
[B][M1]ز الودگی، هر آنچه رسیدست شسته‌ام[M2]گر حله یمانی و گر کهنه بوریاست
[B][M1]از رود و دشت و دره گذشتیم هزار سال[M2]با من نگفت هیچکسی، کاین چه ماجراست
[B][M1]هر قطره‌ام که باد پراکنده میکند[M2]آن قطره گاه در زمی و گاه در سماست
[B][M1]سر گشته‌ام چو گوی، ز روزی که زاده‌ام[M2]سرگشته دیده‌اید که او را نه سر، نه پاست
[B][M1]از کار خویش، خستگیم نیست، زان سبب[M2]کاز من همیشه باغ و چمن را گل و گیاست
[B][M1]قدر تو آن بود که کنی آرد، گندمی[M2]ور نه بکوهسار، بسی سنگ بی‌بهاست
[B][M1]گر رنج میکشیم چه غم، زانکه خلق را[M2]آسودگی و خوشدلی از آب و نان ماست
[B][M1]آبم من، ار بخار شوم در چمن، خوش است[M2]سنگی تو، گر که کار کنی بشکنی رواست
[B][M1]چون کار هر کسی به سزاوار داده‌اند[M2]از کارگاه دهر، همین کارمان سزاست
[B][M1]با عزم خویش، هیچیک این ره نمیرویم[M2]کشتی، مبرهن است که محتاج ناخداست
[B][M1]در زحمتیم هر دو ز سختی و رنج، لیک[M2]هر چ آن بما کنند، نه از ما، نه از شماست
[B][M1]از ما چه صلح خیزد و جنگ، این چه فکر تست[M2]در دست دیگریست، گر آ ب و گر آسیاست
[A]
[B][M1]سرو خندید سحر، بر گل سرخ[M2]که صفای تو به جز یکدم نیست
[B][M1]من بیک پایه بمانم صد سال[M2]مرگ، با هستی من توام نیست
[B][M1]من که آزاد و خوش و سرسبزم[M2]پشتم از بار حوادث، خم نیست
[B][M1]دولت آنست که جاوید بود[M2]خانهٔ دولت تو، محکم نیست
[B][M1]گفت، فکر کم و بسیار مکن[M2]سرنوشت همه کس، با هم نیست
[B][M1]ما بدین یکدم و یک لحظه خوشیم[M2]نیست یک گل، که دمی خرم نیست
[B][M1]قدر این یکدم و یک لحظه بدان[M2]تا تو اندیشه کنی، آنهم نیست
[B][M1]چونکه گلزار نخواهد ماندن[M2]گل اگر نیز نماند، غم نیست
[B][M1]چه غم ار همدم من نیست کسی[M2]خوشتر از باد صبا، همدم نیست
[B][M1]عمر گر یک دم و گر یک نفس است[M2]تا بکاریش توان زد، کم نیست
[B][M1]ما بخندیم به هستی و به مرگ[M2]هیچگه چهرهٔ ما درهم نیست
[B][M1]آشکار است ستمکاری دهر[M2]زخم بس هست، ولی مرهم نیست
[B][M1]یک ره ار داد، دو صد راه گرفت[M2]چه توان کرد، فلک حاتم نیست
[B][M1]تو هم از پای در آئی ناچار[M2]آبت از کوثر و از زمزم نیست
[B][M1]باید آزاده کسی را خواندن[M2]که گرفتار، درین عالم نیست
[B][M1]گل چرا خوش ننشیند، دائم[M2]ماهتاب و چمن و شبنم نیست
[B][M1]یک نفس بودن و نابود شدن[M2]در خور این غم و این ماتم نیست
[B][M1]هر چه خواندیم، نگشتیم آگه[M2]درس تقدیر، به جز مبهم نیست
[B][M1]شمع خردی که نسیمش بکشد[M2]شمع این پرتگه مظلم نیست
[A]
[B][M1]دی، کودکی بدامن مادر گریست زار[M2]کز کودکان کوی، بمن کس نظر نداشت
[B][M1]طفلی، مرا ز پهلوی خود بیگناه راند[M2]آن تیر طعنه، زخم کم از نیشتر نداشت
[B][M1]اطفال را بصحبت من، از چه میل نیست[M2]کودک مگر نبود، کسی کو پدر نداشت
[B][M1]امروز، اوستاد بدرسم نگه نکرد[M2]مانا که رنج و سعی فقیران، ثمر نداشت
[B][M1]دیروز، در میانهٔ بازی، ز کودکان[M2]آن شاه شد که جامهٔ خلقان ببر نداشت
[B][M1]من در خیال موزه، بسی اشک ریختم[M2]این اشک و آرزو، ز چه هرگز اثر نداشت
[B][M1]جز من، میان این گل و باران کسی نبود[M2]کو موزه‌ای بپا و کلاهی بسر نداشت
[B][M1]آخر، تفاوت من و طفلان شهر چیست[M2]آئین کودکی، ره و رسم دگر نداشت
[B][M1]هرگز درون مطبخ ما هیزمی نسوخت[M2]وین شمع، روشنائی ازین بیشتر نداشت
[B][M1]همسایگان ما بره و مرغ میخورند[M2]کس جز من و تو، قوت ز خون جگر نداشت
[B][M1]بر وصله‌های پیرهنم خنده می‌کنند[M2]دینار و درهمی، پدر من مگر نداشت
[B][M1]خندید و گفت، آنکه بفقر تو طعنه زد[M2]از دانه‌های گوهر اشکت، خبر نداشت
[B][M1]از زندگانی پدر خود مپرس، از آنک[M2]چیزی بغیر تیشه و گهی آستر نداشت
[B][M1]این بوریای کهنه، بصد خون دل خرید[M2]رختش، گه آستین و گهی آستر نداشت
[B][M1]بس رنج برد و کس نشمردش به هیچ کس[M2]گمنام زیست، آنکه ده و سیم و زر نداشت
[B][M1]طفل فقیر را، هوس و آرزو خطاست[M2]شاخی که از تگرگ نگون گشت، بر نداشت
[B][M1]نساج روزگار، درین پهن بارگاه[M2]از بهر ما، قماشی ازین خوبتر نداشت
[A]
[B][M1]گربهٔ پیری، ز شکار اوفتاد[M2]زار بنالید و نزار اوفتاد
[B][M1]ناخنش از سنگ حوادث شکست[M2]دزد قضا و قدرش راه بست
[B][M1]از طمع و حمله و پیکار ماند[M2]کارگر از کار شد و کار ماند
[B][M1]کودک دهقان، بسرش کوفت مشت[M2]مطبخیش هیمه زد و سوخت پشت
[B][M1]گربهٔ همسایه، دمش را گزید[M2]از سگ بازار، جفاها کشید
[B][M1]بسکه دمی خاک و دمی آب ریخت[M2]از تنش، آن موی چو سنجاب ریخت
[B][M1]تیره شد آن دیدهٔ آئینه‌وار[M2]گرسنه ماند، آن شکم بیقرار
[B][M1]از غم کشک و کره، خوناب خورد[M2]در عوض شیر، بسی آب خورد
[B][M1]دوده نمیسود به گوش و به دم[M2]حمله نمیکرد به دیگ و به خم
[B][M1]حیله و تزویر، فراموش کرد[M2]گربهٔ پیر فلکش، موش کرد
[B][M1]مایهٔ هستیش، ز تن رفته بود[M2]نیروی دندان و دهن رفته بود
[B][M1]گربه چو رنجور و گرفتار شد[M2]موش بد اندیش، در انبار شد
[B][M1]در همه جا خفت و به هر سو نشست[M2]بند ز هر کیسه و انبان گسست
[B][M1]گربه چو دید آن ره و رسم تباه[M2]پای کشان، کرد به انبار راه
[B][M1]گفت بخود، کاین چه در افتادنست[M2]تا رمقی در دل و جان در تن است
[B][M1]زنده‌ام و موش نترسد ز من![M2]مرده‌ام از کاهلی خویشتن
[B][M1]گر چه نمی‌آیدم از دست، کار[M2]آگهم از کارگه روزگار
[B][M1]گر چه مرا نیروی پیکار نیست[M2]موش از این قصه، خبردار نیست
[B][M1]به که از امروز شوم کاردان[M2]تا که به کاری بردم آسمان
[B][M1]گر که بینم سوی موشان بخشم[M2]جمله بیندند ز اندیشه چشم
[B][M1]زخم زنم، گر چه بفرسوده چنگ[M2]حمله کنم، گر چه بود عرصه تنگ
[B][M1]گربه چو آن همت و تدبیر کرد[M2]آن شکم گرسنه را سیر کرد
[B][M1]بر زنخ از حیله بیفکند باد[M2]موش بترسید و ز ترس ایستاد
[B][M1]جست و خراشید زمین را بدست[M2]موش بلرزید و همانجا نشست
[B][M1]موشک چندی، چو بدینسان گرفت[M2]رنج ز تن، درد ز دندان گرفت
[B][M1]تا نرود قوت بازوی تو[M2]نشکند ایام، ترازوی تو
[B][M1]تا نربودند ز دستت عنان[M2]جان ز تو خواهد هنر و جسم نان
[B][M1]روی متاب از ره تدبیر و رای[M2]تا شودت پیر خرد، رهنمای
[B][M1]بر همه کاری، فلک افزار داد[M2]پشت قوی کرد، سپس بار داد
[B][M1]هر که درین راه رود سر گران[M2]پیشتر افتند ازو دیگران
[B][M1]تا گهری در صدف کار بود[M2]گوهری وقت، خریدار بود
[A]
[B][M1]به کرم پیله شنیدم که طعنه زد حلزون[M2]که کار کردن بیمزد، عمر باختن است
[B][M1]پی هلاک خود، ای بیخبر، چه میکوشی[M2]هر آنچه ریشته‌ای، عاقبت ترا کفن است
[B][M1]بدست جهل، به بنیاد خویش تیشه زدن[M2]دو چشم بستن و در چاه سرنگون شدن است
[B][M1]چو ما، برو در و دیوار خانه محکم کن[M2]مگرد ایمن و فارغ، زمانه راهزن است
[B][M1]بگفت، قدر کسی را نکاست سعی و عمل[M2]خیال پرورش تن، ز قدر کاستن است
[B][M1]بخدمت دگران دل چگونه خواهد داد[M2]کسی که همچو تو، دائم بفکر خویشتن است
[B][M1]بدیگ حادثه، روزی گرم بجوشانند[M2]شگفت نیست، که مرگ از قفای زیستن است
[B][M1]بروز مرگم، اگر پیله گور گشت و کفن[M2]بوقت زندگیم، خوابگاه و پیرهن است
[B][M1]مرا بخیره نخوانند کرم ابریشم[M2]بهر بساط که ابریشمی است، کار من است
[B][M1]ز جانفشانی و خون خوردن قبیلهٔ ماست[M2]پرند و دیبهٔ گلرنگ، هر کرا بتن است
[A]
[B][M1]گفت با صید قفس، مرغ چمن[M2]که گل و میوه، خوش و تازه رس است
[B][M1]بگشای این قفس و بیرون آی[M2]که نه در باغ و نه در سبزه، کس است
[B][M1]گفت، با شبرو گیتی چکنم[M2]که سحر دزد و شبانگه عسس است
[B][M1]ای بسا گوشه، که میدان بلاست[M2]ای بسا دام، که در پیش و پس است
[B][M1]در گلستان جهان، یک گل نیست[M2]هر کجا مینگرم، خار و خس است
[B][M1]همچو من، غافل و سرمست مپر[M2]قفس، آخر نه همین یک قفس است
[B][M1]چرخ پست است، بلندش مشمار[M2]اینکه دیدیش چو عنقا، مگس است
[B][M1]کاروان است گل و لاله بباغ[M2]سبزه‌اش اسب و صبایش جرس است
[B][M1]ز گرفتاری من، عبرت گیر[M2]که سرانجام هوی و هوس است
[B][M1]حاصل هستی بیهودهٔ ما[M2]آه سردی است که نامش نفس است
[B][M1]چشم دید این همه و گوش شنید[M2]آنچه دیدیم و شنیدیم بس است
[A]
[B][M1]نخوانده فرق سر از پای، عزم کو کردیم[M2]نکرده پرسش چوگان، هوای گو کردیم
[B][M1]بکار خویش نپرداختیم، نوبت کار[M2]تمام عمر، نشستیم و گفتگو کردیم
[B][M1]بوقت همت و سعی و عمل، هوس راندیم[M2]بروز کوشش و تدبیر، آرزو کردیم
[B][M1]عبث به چه نفتادیم، دیو آز و هوی[M2]هر آنچه کرد، بدیدیم و همچو او کردیم
[B][M1]بسی مجاهده کردیم در طریق نفاق[M2]ببین چه بیهده تفسیر «جاهدوا» کردیم
[B][M1]چونان ز سفره ببردند، سفره گستردیم[M2]چو آب خشک شد، اندیشهٔ سبو کردیم
[B][M1]اگر که نفس، بداندیش ما نبود چرا[M2]ملول گشت، چو ما رسم و ره نکو کردیم
[B][M1]چو عهدنامه نوشتیم، اهرمن خندید[M2]که اتحاد نبود، اینکه با عدو کردیم
[B][M1]هزار مرتبه دریای چرخ، طوفان کرد[M2]از آن زمان که نشیمن درین کرو کردیم
[B][M1]نه همچو غنچه، بدامان گلبنی خفتیم[M2]نه همچو سبزه، نشاطی بطرف جو کردیم
[B][M1]چراغ عقل، نهفتیم شامگاه رحیل[M2]از آن بورطهٔ تاریک جهل، رو کردیم
[B][M1]بعمر گم شده، اصلا نسوختیم، ولیک[M2]چو سوزنی ز نخ افتاد، جستجو کردیم
[B][M1]بغیر جامهٔ فرصت، که کس رفوش نکرد[M2]هزار جامه دریدند و ما رفو کردیم
[B][M1]تباه شد دل از آلودگی و دم نزدیم[M2]همی بتن گرویدیم و شستشو کردیم
[B][M1]سمند توسن افلاک، راهوار نگشت[M2]به توسنیسش، چو یک چند تاخت، خو کردیم
[B][M1]ز فرط آز، چو مردار خوار تیره درون[M2]هماره بر سر این لاشه، های و هو کردیم
[B][M1]چو زورمند شدیم، از دهان مسکینان[M2]بجبر، لقمه ربودیم و در گلو کردیم
[B][M1]ز رشوه، اسب خریدیم و خانه و ده و باغ[M2]باشک بیوه زنان، حفظ آبرو کردیم
[B][M1]از آن ز شاخ حقایق، بما بری نرسید[M2]که ما همیشه حکایت ز رنگ و بو کردیم
[A]
[B][M1]یکی گوهر فروشی، ثروت اندوز[M2]بدست آورد الماسی دل افروز
[B][M1]نهادش در میان کیسه‌ای خرد[M2]ببستش سخت و سوی مخزنش برد
[B][M1]درافکندش بصندوقی از آهن[M2]بشام اندر، نهفت آن روز روشن
[B][M1]بر آن صندوق زد قفلی ز پولاد[M2]چراغ ایمن نمود، از فتنهٔ باد
[B][M1]ز بند و بست، چون شد کیسه آگاه[M2]حساب کا رخود گم کرد ناگاه
[B][M1]چو مهر و اشتیاق گوهری دید[M2]ببالید و بسی خود را پسندید
[B][M1]نه تنها بود و میانگاشت تنهاست[M2]نه زیبا بود و می‌پنداشت زیباست
[B][M1]گمان کرد، از غرور و سرگرانی[M2]که بهر اوست رنج پاسبانی
[B][M1]بدان بیمایگی، گردن برافراشت[M2]فروتن بود، گر سرمایه‌ای داشت
[B][M1]ز حرف نرخ و پیغام خریدار[M2]بوزن و قدر خویش، افزود بسیار
[B][M1]بخود گفت این جهان افروزی از ماست[M2]بنام ماست، هر رمزی که اینجاست
[B][M1]نبود ار حکمتی در صحبت من[M2]چه میکردم درین صندوق آهن
[B][M1]جمال و جاه ما، بسیار بودست[M2]عجب رنگی درین رخسار بودست
[B][M1]بهای ما فزون کردند هر روز[M2]عجب رخشنده بود این بخت پیروز
[B][M1]مرا نقاد گردون قیمتی داد[M2]که بستندم چنین با قفل پولاد
[B][M1]بدو الماس گفت، ای یار خودخواه[M2]نه تنهائی، رفیقی هست در راه
[B][M1]چه شد کاین چهر زیبا را ندیدی[M2]قرین ما شدی، ما را ندیدی
[B][M1]چه نسبت با جواهر، ریسمان را[M2]چه خویشی، ریسمان و آسمان را
[B][M1]نباشد خودپسندی را سرانجام[M2]کسی دیبا نبافد با نخ خام
[B][M1]اگر گوهر فروش، اینجا گذر داشت[M2]نه بهر کیسه، از بهر گهر داشت
[B][M1]بمخزن، گر شبی چون و چرا رفت[M2]نه از بهر شما، از بهر ما رفت
[B][M1]تو مشتی پنبه، من پروردهٔ کان[M2]تو چون شب تیره، من صبح درخشان
[B][M1]چو در دامن گرفتی گوهری پاک[M2]ترا بگرفت دست چرخ از خاک
[B][M1]چو بر گیرند این پاکیزه گوهر[M2]گشایند از تو بند و قفل از در
[B][M1]تو پنداری ره و رسم تو نیکوست[M2]ترا همسایه نیکو بود، ای دوست
[B][M1]از آن معنی، نکردندت فراموش[M2]که داری همچو من، جانی در آغوش
[B][M1]از آن کردند در کنجی نهانت[M2]که بسپردند گنجی شایگانت
[B][M1]چو نقش من فتد زین پرده بیرون[M2]شود کار تو نیز آنگه دگرگون
[B][M1]نه اینجا مایه‌ای ماند، نه سودی[M2]نه غیر از ریسمانت، تار پودی
[B][M1]به پیرامون من، دارند شب پاس[M2]تو کرباسی، مرا خوانند الماس
[B][M1]نظر بازی نمود، آن یار دلجوی[M2]ترا برداشت، تا بیند مرا روی
[B][M1]ترا بگشود و ما گشتیم روشن[M2]ترا بر بست و ما ماندیم ایمن
[B][M1]صفای تن، ز نور جان پاک است[M2]چو آن بیرون شد، این یک مشت خاک است
[A]
[B][M1]گه احرام، روز عید قربان[M2]سخن میگفت با خود کعبه، زینسان
[B][M1]که من، مرآت نور ذوالجلالم[M2]عروس پردهٔ بزم وصالم
[B][M1]مرا دست خلیل الله برافراشت[M2]خداوندم عزیز و نامور داشت
[B][M1]نباشد هیچ اندر خطهٔ خاک[M2]مکانی همچو من، فرخنده و پاک
[B][M1]چو بزم من، بساط روشنی نیست[M2]چو ملک من، سرای ایمنی نیست
[B][M1]بسی سرگشتهٔ اخلاص داریم[M2]بسی قربانیان خاص داریم
[B][M1]اساس کشور ارشاد، از ماست[M2]بنای شوق را، بنیاد از ماست
[B][M1]چراغ این همه پروانه، مائیم[M2]خداوند جهان را خانه، مائیم
[B][M1]پرستشگاه ماه و اختر، اینجاست[M2]حقیقت را کتاب و دفتر، اینجاست
[B][M1]در اینجا، بس شهان افسر نهادند[M2]بسی گردن فرازان، سر نهادند
[B][M1]بسی گوهر، ز بام آویختندم[M2]بسی گنجینه، در پا ریختندم
[B][M1]بصورت، قبلهٔ آزادگانیم[M2]بمعنی، حامی افتادگانیم
[B][M1]کتاب عشق را، جز یک ورق نیست[M2]در آن هم، نکته‌ای جز نام حق نیست
[B][M1]مقدس همتی، کاین بارگه ساخت[M2]مبارک نیتی، کاین کار پرداخت
[B][M1]درین درگاه، هر سنگ و گل و کاه[M2]خدا را سجده آرد، گاه و بیگاه
[B][M1]«انا الحق» میزنند اینجا، در و بام[M2]ستایش می‌کنند، اجسام و اجرام
[B][M1]در اینجا، عرشیان تسبیح خوانند[M2]سخن گویان معنی، بی زبانند
[B][M1]بلندی را، کمال از درگه ماست[M2]پر روح‌الامین، فرش ره ماست
[B][M1]در اینجا، رخصت تیغ آختن نیست[M2]کسی را دست بر کس تاختن نیست
[B][M1]نه دام است اندرین جانب، نه صیاد[M2]شکار آسوده است و طائر آزاد
[B][M1]خوش آن استاد، کاین آب و گل آمیخت[M2]خوش آن معمار، کاین طرح نکو ریخت
[B][M1]خوش آن درزی، که زرین جامه‌ام دوخت[M2]خوش آن بازارگان، کاین حله بفروخت
[B][M1]مرا، زین حال، بس نام‌آوریهاست[M2]بگردون بلندم، برتریهاست
[B][M1]بدوخندید دل آهسته، کای دوست[M2]ز نیکان، خود پسندیدن نه نیکوست
[B][M1]چنان رانی سخن، زین تودهٔ گل[M2]که گوئی فارغی از کعبهٔ دل
[B][M1]ترا چیزی برون از آب و گل نیست[M2]مبارک کعبه‌ای مانند دل نیست
[B][M1]ترا گر ساخت ابراهیم آذر[M2]مرا بفراشت دست حی داور
[B][M1]ترا گر آب و رنگ از خال و سنگ است[M2]مرا از پرتو جان، آب و رنگ است
[B][M1]ترا گر گوهر و گنجینه دادند[M2]مرا آرامگاه از سینه دادند
[B][M1]ترا در عیدها بوسند درگاه[M2]مرا بازست در، هرگاه و بیگاه
[B][M1]ترا گر بنده‌ای بنهاد بنیاد[M2]مرا معمار هستی، کرد آباد
[B][M1]ترا تاج ار ز چین و کشمر آرند[M2]مرا تفسیری از هر دفتر آرند
[B][M1]ز دیبا، گر ترا نقش و نگاریست[M2]مرا در هر رگ، از خون جویباریست
[B][M1]تو جسم تیره‌ای، ما تابناکیم[M2]تو از خاکی و ما از جان پاکیم
[B][M1]ترا گر مروه‌ای هست و صفائی[M2]مرا هم هست تدبیری و رائی
[B][M1]درینجا نیست شمعی جز رخ دوست[M2]وگر هست، انعکاس چهرهٔ اوست
[B][M1]ترا گر دوستدارند اختر و ماه[M2]مرا یارند عشق و حسرت و آه
[B][M1]ترا گر غرق در پیرایه کردند[M2]مرا با عقل و جان، همسایه کردند
[B][M1]درین عزلتگه شوق، آشناهاست[M2]درین گمگشته کشتی، ناخداهاست
[B][M1]بظاهر، ملک تن را پادشائیم[M2]بمعنی، خانهٔ خاص خدائیم
[B][M1]درینجا رمز، رمز عشق بازی است[M2]جز این نقشی، هر نقشی مجازی است
[B][M1]درین گرداب، قربانهاست ما را[M2]بخون آلوده، پیکانهاست ما را
[B][M1]تو، خون کشتگان دل ندیدی[M2]ازین دریا، به جز ساحل ندیدی
[B][M1]کسی کاو کعبهٔ دل پاک دارد[M2]کجا ز آلودگیها باک دارد
[B][M1]چه محرابی است از دل با صفاتر[M2]چه قندیلی است از جان روشناتر
[B][M1]خوش آن کو جامه از دیبای جان کرد[M2]خوش آن مرغی، کازین شاخ آشیان کرد
[B][M1]خوش آنکس، کز سر صدق و نیازی[M2]کند در سجدگاه دل، نمازی
[B][M1]کسی بر مهتران، پروین، مهی داشت[M2]که دل چون کعبه، زالایش تهی داشت
[A]
[B][M1]موشکی را بمهر، مادر گفت[M2]که بسی گیر و دار در ره ماست
[B][M1]سوی انبار، چشم بسته مرو[M2]که نهان، فتنه‌ها به پیش و قفاست
[B][M1]تله و دام و بند بسیار است[M2]دهر بی‌باک و چرخ، بی‌پرواست
[B][M1]تله مانند خانه‌ایست نکو[M2]دام، مانند گلشنی زیباست
[B][M1]ای بسا رهنما که راهزن است[M2]ای بسا رنگ خوش، که جانفرساست
[B][M1]زاهنین میله، گردکان مربای[M2]که چنین لقمه، خون دل، نه غذاست
[B][M1]هر کجا مسکنی است، کالائی است[M2]هر کجا سفره‌ایست، نان آنجاست
[B][M1]تلهٔ محکمی به پشت در است[M2]گربهٔ فربهی است، میان سراست
[B][M1]آنچنان رو، که غافلت نکشند[M2]خنجر روزگار، خون پالاست
[B][M1]هر نشیمن، نه جای هر شخصی است[M2]هر گذرگه، نه در خور هر پاست
[B][M1]اثر خون، چو در رهی بینی[M2]پا در آن ره منه، که راه بلاست
[B][M1]هرگز ایمن مشو، که حملهٔ چرخ[M2]گر ز امروز بگذرد، فرداست
[B][M1]وقت تاراج و دستبرد، شب است[M2]روز، هنگام خواب و نشو و نماست
[B][M1]سر میفراز نزد شبرو دهر[M2]که بسی قامت از جفاش، دوتاست
[B][M1]موشک آزرده گشت و گفت خموش[M2]عقل من، بیشتر ز عقل شماست
[B][M1]خبرم هست ز آفت گردون[M2]تله و دام، دیده‌ام که کجاست
[B][M1]از فراز و نشیب، آگاهم[M2]میشناسم چه راه، راه خطاست
[B][M1]هر کسی جای خویش میداند[M2]پند و اندرز دیگران بیجاست
[B][M1]این سخن گفت و شد ز لانه برون[M2]نظری تند کرد، بر چپ و راست
[B][M1]دید در تلهٔ نو رنگین[M2]گردکانی در آهنی پیداست
[B][M1]هیچ آگه نشد ز بی‌خردی[M2]کاندران سهمگین حصار، چهاست
[B][M1]یا در آن روشنی، چه تاریکی است[M2]یا در آن یکدلی، چه روی و ریاست
[B][M1]بانگ برداشت، کاین نشیمن پاک[M2]چه مبارک مکان روح‌افزاست
[B][M1]تله گفتا، مایست در بیرون[M2]بدرون آی، کاین سراچه تراست
[B][M1]اگرت زاد و توشه نیست، چه غم[M2]زانکه این خانه، پر ز توش و نواست
[B][M1]جای، تا کی کنی بزیر زمین[M2]رونق زندگی ز آب و هواست
[B][M1]اندرین خانه، بین رهزن نیست[M2]هر چه هست، ایمنی و صلح و صفاست
[B][M1]نشنیدم بنا، چنین محکم[M2]گر چه در دهر، صد هزار بناست
[B][M1]جای انده، درین مکان شادیست[M2]جای نان، اندرین سرا حلواست
[B][M1]موش پرسید، این کمانک چیست[M2]تله خندید، کاین کمان قضاست
[B][M1]اندر آی و بچشم خویش بین[M2]کاندرین پرده‌ها، چه شعبده‌هاست
[B][M1]موشک از شوق جست و شد بدرون[M2]تا که او جست، بانگ در بر خاست
[B][M1]بهر خوردن، چو کرد گردن کج[M2]آهنی رفت و بر گلویش راست
[B][M1]رفت سودی کند، زیان طلبید[M2]خواست بر تن فزاید، از جان کاست
[B][M1]کودکی کاو ز پند و وعظ گریخت[M2]گر بچاه است، دم مزن که چراست
[B][M1]رسم آزادگان چه میداند[M2]تیره‌بختی که پای بند هوی ست
[B][M1]خویش را دردمند آز مکن[M2]که نه هر درد را امید دواست
[B][M1]عزت از نفس دون مجو، پروین[M2]کاین سیه رای، گمره و رسواست
[A]
[B][M1]شمع بگریست گه سوز و گداز[M2]کاز چه پروانه ز من بیخبر است
[B][M1]بسوی من نگذشت، آنکه همی[M2]سوی هر برزن و کویش گذر است
[B][M1]بسرش، فکر دو صد سودا بود[M2]عاشق آنست که بی پا و سر است
[B][M1]گفت پروانهٔ پر سوخته‌ای[M2]که ترا چشم، بایوان و در است
[B][M1]من بپای تو فکندم دل و جان[M2]روزم از روز تو، صد ره بتر است
[B][M1]پر خود سوختم و دم نزدم[M2]گر چه پیرایهٔ پروانه، پر است
[B][M1]کس ندانست که من میسوزم[M2]سوختن، هیچ نگفتن، هنر است
[B][M1]آتش ما ز کجا خواهی دید[M2]تو که بر آتش خویشت نظر است
[B][M1]به شرار تو، چه آب افشاند[M2]آنکه سر تا قدم، اندر شرر است
[B][M1]با تو میسوزم و میگردم خاک[M2]دگر از من، چه امید دگر است
[B][M1]پر پروانه ز یک شعله بسوخت[M2]مهلت شمع ز شب تا سحر است
[B][M1]سوی مرگ، از تو بسی پیشترم[M2]هر نفس، آتش من بیشتر است
[B][M1]خویشتن دیدن و از خود گفتن[M2]صفت مردم کوته نظر است
[A]
[B][M1]دی، مرغکی بمادر خود گفت، تا بچند[M2]مانیم ما همیشه بتاریک خانه‌ای
[B][M1]من عمر خویش، چون تو نخواهم تباه کرد[M2]در سعی و رنج ساختن آشیانه‌ای
[B][M1]آید مرا چو نوبت پرواز، بر پرم[M2]از گل بسبزه‌ای و ز بامی بخانه‌ای
[B][M1]خندید مرغ زیرک و گفتش تو کودکی[M2]کودک نگفت، جز سخن کودکانه‌ای
[B][M1]آگاه و آزموده توانی شد، آن زمان[M2]کگه شوی ز فتنهٔ دامی و دانه‌ای
[B][M1]زین آشیان ایمن خود، یادها کنی[M2]چون سازد از تو، حوادث نشانه‌ای
[B][M1]گردون، بر آن رهست که هر دم زند رهی[M2]گیتی، بر آن سر است که جوید بهانه‌ای
[B][M1]باغ وجود، یکسره دام نوائب است[M2]اقبال، قصه‌ای شد و دولت، فسانه‌ای
[B][M1]پنهان، بهر فراز که بینی نشیبهاست[M2]مقدور نیست، خوشدلی جاودانه‌ای
[B][M1]هر قطره‌ای که وقت سحر، بر گلی چکد[M2]بحری بود، که نیستش اصلا کرانه‌ای
[B][M1]بنگر، به بلبل از ستم باغبان چه رفت[M2]تا کرد سوی گل، نگه عاشقانه‌ای
[B][M1]پرواز کن، ولی نه چنان دور ز آشیان[M2]منمای فکر و آرزوی جاهلانه‌ای
[B][M1]بین بر سر که چرخ و زمین جنگ میکنند[M2]غیر از تو هیچ نیست، تو اندر میانه‌ای
[B][M1]ای نور دیده، از همه آفاق خوشتر است[M2]آرامگاه لانه و خواب شبانه‌ای
[B][M1]هر کس که توسنی کند، او را کنند رام[M2]در دست روزگار، بود تازیانه‌ای
[B][M1]بسیار کس، ز پای در آورد اسب آز[M2]آن را مگر نبود، لگام و دهانه‌ای
[A]
[B][M1]بچشم عجب، سوی کاه کرد کوه نگاه[M2]بخنده گفت، که کار تو شد ز جهل، تباه
[B][M1]ز هر نسیم بلرزی، ز هر نفس بپری[M2]همیشه، روی تو زرد است و روزگار، سیاه
[B][M1]مرا بچرخ برافراشت بردباری، سر[M2]تو گه باوج سمائی و گاه در بن چاه
[B][M1]کسی بزرگ نگردد مگر ز کار بزرگ[M2]گر از تو کار نیاید، زمانه را چه گناه
[B][M1]مرا نبرد ز جا هیچ دست زور، ولیک[M2]ترا نه جای نشستن بود، نه ز خفتنگاه
[B][M1]مرا ز رسم و ره نیک خویش، قدر فزود[M2]نه ای تو بیخبر، از هیچ رسم و راه آگاه
[B][M1]گهر ز کان دل من، برند گوهریان[M2]پلنگ و شیر، بسوی من آورند پناه
[B][M1]نه باک سلسله دارم، نه بیم آفت سیل[M2]نه سیر مهر زبونم کند، نه گردش ماه
[B][M1]بنزد اهل خرد، سستی و سبکساریست[M2]در اوفتادن بیجا و جستن بیگاه
[B][M1]بگفت، رهزن گیتی ره تو هم بزند[M2]مخند خیره، بافتادگان هر سر راه
[B][M1]مشو ز دولت ناپایدار خویش ایمن[M2]سوی تو نیز کشد شبرو سپهر، سپاه
[B][M1]قویتری ز تو، روزی ز پا در افکندت[M2]بیک دقیقه، ز من هیچتر شوی ناگاه
[B][M1]چه حاصل از هنر و فضل مردم خودبین[M2]خوشم که هیچم و همچون تو نیستم خودخواه
[B][M1]گر از نسیم بترسم بخویش، ننگی نیست[M2]شنیده‌ای که بلرزد به پیش باد، گیاه
[B][M1]تو، جاه خویش فزون کن باستواری و صبر[M2]مرا که جز پر کاهی نیم، چه رتبت و جاه
[B][M1]خوش آن کسی که چو من، سر ز پا نمیداند[M2]خوش آن تنی که نبردست ، بار کفش و کلاه
[B][M1]چه شاهباز توانا، چه ماکیان ضعیف[M2]شوند جمله سرانجام، صید این روباه
[B][M1]بنای محکمهٔ روزگار، بر ستم است[M2]قضا چو حکم نویسند، چه داوری، چه گواه
[B][M1]چه فرق، گر تو گرانسنگ و ما سبکساریم[M2]چو تندباد حوادث و زد، چه کوه و چه کاه
[B][M1]کسی ز روی حقیقت بلند شد، پروین[M2]که دست دیو هوی شد ز دامنش کوتاه
[A]
[B][M1]بخویش، هیمه گه سوختن بزاری گفت[M2]که ای دریغ، مرا ریشه سوخت زین آذر
[B][M1]همیشه سر بفلک داشتیم در بستان[M2]کنون چه رفت که ما را نه ساق ماند و نه سر
[B][M1]خوش آنزمان که مرا نیز بود جایگهی[M2]میان لاله ونسرین و سوسن و عبهر
[B][M1]حریر سبز بتن بود، پیش از این ما را[M2]چه شد که جامه گسست و سیاه شد پیکر
[B][M1]من از کجا و فتادن بمطبخ دهقان[M2]مگر نبود در این قریه، هیزم دیگر
[B][M1]بوقت شیر، ز شیرم گرفت دایهٔ دهر[M2]نه با پدر نفسی زیستم، نه با مادر
[B][M1]عبث بباغ دمیدم که بار جور کشم[M2]بزیر چرخ تو گوئی نه جوی بود و نه جر
[B][M1]ز بیخ کنده شدیم این چنین بجور، از آنک[M2]ز تندباد حوادث، نداشتیم خبر
[B][M1]فکند بی سببی در تنور پیرزنم[M2]شوم ز خار و خسی نیز، عاقبت کمتر
[B][M1]ز دیده، خون چکدم هر زمان ز آتش دل[M2]کسی نکرد چو من خیره، خون خویش هدر
[B][M1]نه دود ماند و نه خاکستر از من مسکین[M2]خوش آنکسیکه بگیتی ز خود گذاشت اثر
[B][M1]مرا بناز بپرورد باغبان روزی[M2]نگفت هیچ بگوشم، حدیث فتنه و شر
[B][M1]چنان ز یاد زمان گذشته خرسندم[M2]که تیره‌بختی خود را نیمکنم باور
[B][M1]نمود شبرو گیتیم سنگسار، از آنک[M2]ندید شاخی ازین شاخسار کوته‌تر
[B][M1]ندید هیچ، بغیر از جفا و بد روزی[M2]هر آنکه همنفسش سفله بود و بد گوهر
[B][M1]چو پنبه، خوار بسوزد، چو نی بنالد زار[M2]کسیکه اخگر جانسوز را شود همسر
[B][M1]مرا چو نخل، بلندی و استقامت بود[M2]چه شد که بی‌گنهم واژگونه گشت اختر
[B][M1]چه اوفتاد که گردون ز پا درافکندم[M2]چه شد که از همه عالم بمن فتاد شرر
[B][M1]چه وقت سوز و گداز است، شاخ نورس را[M2]چه کرده‌ایم که ما را کنند خاکستر
[B][M1]بخنده گفت چنین، اخگری ز کنج تنور[M2]که وقت حاصل باغ، از چه رو ندادی بر
[B][M1]مگوی، بی‌گنهم سوخت شعلهٔ تقدیر[M2]همین گناه تو را بس، که نیستی بر ور
[B][M1]کنون که پرده از این راز، برگرفت سپهر[M2]به آنکه هر دو بگوئیم عیب یکدیگر
[B][M1]ز چون منی، چه توان چشم داشت غیر ستم[M2]ز همنشین جفا جو، گریختن خوشتر
[B][M1]به تیغ می‌نتوان گفت، دست و پای مبر[M2]بگرگ می‌نتوان گفت، میش و بره مدر
[B][M1]من ار بدم، ز بداندیشی خود آگاهم[M2]هزار خانه بسوزد هم از یکی اخگر
[B][M1]ترا چه عادت زیبا و خصلت نیکوست[M2]من آتشم، ز من و زشت رائیم بگذر
[B][M1]سزای باغ نبودی تو، باغبان چه کند[M2]پسر چو ناخلف افتاد، چیست جرم پدر
[B][M1]خوشند کارشناسان، ترا چه دارد خوش[M2]هنرورند بزرگان، ترا چه بود هنر
[B][M1]بلند گشتن تنها بلندنامی نیست[M2]بمیوه نخل شد، ای دوست، برتر از عرعر
[B][M1]بطرف باغ، تهی دست و بی هنر بودن[M2]برای تازه نهالان، خسارتست و خطر
[B][M1]چو شاخه بار نیارد، چه برگ سبز و چه زرد[M2]چو چوب همسر آذر شود، چه خشک و چه تر
[B][M1]بکوی نیکدلان، نیست جز نکوئی راه[M2]بسوی کاخ هنر، نیست غیر کوشش در
[B][M1]کسیکه داور کردارهای نیک و بد است[M2]بجز بدی، ندهد بدسرشت را کیفر
[B][M1]بدان صفت که توئی، نقش هستیت بکشند[M2]تو صورتی و سپهر بلند، صورتگر
[B][M1]اگر ز رمز بلندی و پستی، آگاهی[M2]تنت چگونه چنین فربه است و جان لاغر
[B][M1]اگر ز کار بد نیک خویش، بی‌خبری[M2]دمی در آینهٔ روشن جهان، بنگر
[B][M1]هزار شاخهٔ سرسبز، گشت زرد و خمید[M2]ز سحربازی و ترفند گنبد اخضر
[B][M1]به روز حادثه، کار آگهان روشن رای[M2]نیفکنند ز هر حملهٔ سپهر، سپر
[B][M1]ز خون فاسد تو، تن مریض بود همی[M2]عجب مدار، رگی را زدند گر نشتر
[B][M1]بهای هر نم ازین یم، هزار خون دل است[M2]نخورده باده کسی، رایگان ازین ساغر
[B][M1]برای معرفتی، جسم گشت همسر جان[M2]برای بوی خوشی، عود سوخت در مجمر
[A]
[B][M1]کاشکی، وقت را شتاب نبود[M2]فصل رحلت در این کتاب نبود
[B][M1]کاش، در بحر بیکران جهان[M2]نام طوفان و انقلاب نبود
[B][M1]مرغکان میپراند این گنجشک[M2]گر که همسایهٔ عقاب نبود
[B][M1]ما ندیدیم و راه کج رفتیم[M2]ور نه در راه، پیچ و تاب نبود
[B][M1]اینکه خواندیم شمع، نور نداشت[M2]اینکه در کوزه بود، آب نبود
[B][M1]هر چه کردیم ماه و سال، حساب[M2]کار ایام را حساب نبود
[B][M1]غیر مردار، طعمه‌ای نشناخت[M2]طوطی چرخ، جز غراب نبود
[B][M1]ره دل زد زمانه، این دزدی[M2]همچو دزدیدن ثیاب نبود
[B][M1]چو تهی گشت، پر نشد دیگر[M2]خم هستی، خم شراب نبود
[B][M1]خانهٔ خود، به اهرمن منمای[M2]پرسش دیو را جواب نبود
[B][M1]دورهٔ پیرت، چراست سیاه[M2]مگرت دورهٔ شباب نبود
[B][M1]بس بگشت آسیای دهر، ولیک[M2]هیچ گندم در آسیاب نبود
[B][M1]نکشید آب، دلو ما زین چاه[M2]زانکه در دست ما طناب نبود
[B][M1]گر نمی‌بود تیشهٔ پندار[M2]ملک معمور دل، خراب نبود
[B][M1]زین منه، اسب آز را بر پشت[M2]پای نیکان، درین رکاب نبود
[B][M1]تو، فریب سراب تن خوردی[M2]در بیابان جان سراب نبود
[B][M1]ز اتش جهل، سوخت خرمن ما[M2]گنه برق و آفتاب نبود
[B][M1]سال و مه رفت و ما همی خفتیم[M2]خواب ما مرگ بود، خواب نبود
[A]
[B][M1]پیام داد سگ گله را، شبی گرگی[M2]که صبحدم بره بفرست، میهمان دارم
[B][M1]مرا بخشم میاور، که گرگ بدخشم است[M2]درون تیره و دندان خون فشان دارم
[B][M1]جواب داد، مرا با تو آشنائی نیست[M2]که رهزنی تو و من نام پاسبان دارم
[B][M1]من از برای خور و خواب، تن نپروردم[M2]همیشه جان به کف و سر بر آستان دارم
[B][M1]مرا گران بخریدند، تا بکار آیم[M2]نه آنکه کار چو شد سخت، سر گران دارم
[B][M1]مرا قلاده بگردن بود، پلاس به پشت[M2]چه انتظار ازین پیش، ز اسمان دارم
[B][M1]عنان نفس، ندادم چو غافلان از دست[M2]کنون بدست توانا، دو صد عنان دارم
[B][M1]گرفتم آنکه فرستادم آنچه میخواهی[M2]ز خود چگونه چنین ننگ را نهان دارم
[B][M1]هراس نیست مرا هیچگه ز حملهٔ گرگ[M2]هراس کم دلی برهٔ جبان دارم
[B][M1]هزار بار گریزاندمت به دره و کوه[M2]هزارها سخن، از عهد باستان دارم
[B][M1]شبان، بجرات و تدبیرم آفرینها خواند[M2]من این قلادهٔ سیمین، از آنزمان دارم
[B][M1]رفیق دزد نگردم بحیله و تلبیس[M2]که عمرهاست بکوی وفا مکان دارم
[B][M1]درستکارم و هرگز نمانده‌ام بیکار[M2]شبان گرم نبرد، پاس کاروان دارم
[B][M1]مرا نکشته، به آغل درون نخواهی شد[M2]دهان من نتوان دوخت، تا دهان دارم
[B][M1]جفای گرگ، مرا تازگی نداشت، هنوز[M2]سه زخم کهنه به پهلو و پشت و ران دارم
[B][M1]دو سال پیش، بدندان دم تو برکندم[M2]کنون ز گوش گذشتی، چنین گمان دارم
[B][M1]دکان کید، برو جای دیگری بگشای[M2]فروش نیست در آنجا که من دکان دارم
[A]
[B][M1]شنیدستم یکی چوپان نادان[M2]بخفتی وقت گشت گوسفندان
[B][M1]در آن همسایگی، گرگی سیه کار[M2]شدی همواره زان خفتن، خبردار
[B][M1]گرامی وقت را، فرصت شمردی[M2]گهی از گله کشتی، گاه بردی
[B][M1]دراز آن خواب و عمر گله کوتاه[M2]ز خون هر روز، رنگین آن چراگاه
[B][M1]ز پا افتادی، از زخم و گزندی[M2]زمانی بره‌ای، گه گوسفندی
[B][M1]بغفلت رفت زینسان روزگاری[M2]نشد در کار، تدبیر و شماری
[B][M1]شبان را دیو خواب افکنده در دام[M2]بدام افتند مستان، کام ناکام
[B][M1]ز آغل گله را تا دشت بردی[M2]بچنگ حیلهٔ گرگش سپردی
[B][M1]نه آگه بود از رسم شبانی[M2]نه میدانست شرط پاسبانی
[B][M1]چو عمری گرگ بد دل، گله راند[M2]دگر زان گله، چوپان را چه ماند
[B][M1]چو گرگ از گله هر شام و سحر کاست[M2]شبان از خواب بی هنگام برخاست
[B][M1]بکردار عسس، کوشید یک چند[M2]فکند آن دزد را، یکروز در بند
[B][M1]چنانش کوفت سخت و سخت بر بست[M2]که پشت و گردن و پهلوش بشکست
[B][M1]بوقت کار، باید کرد تدبیر[M2]چه تدبیری، چو وقت کار شد دیر
[B][M1]بگفت، ای تیره روز آزمندی[M2]تو گرگ بس شبان و گوسفندی
[B][M1]بدینسان داد پاسخ، گرگ نالان[M2]نه چوپانی تو، نام تست چوپان
[B][M1]نشاید وقت بیداری غنودن[M2]شبان بودن، ز گرگ آگه نبودن
[B][M1]شبانی باید، ای مسکین، شبان را[M2]توان شب نخفتن، پاسبان را
[B][M1]نه هر کو گله‌ای راند، شبان است[M2]نه هر کو چشم دارد، پاسبان است
[B][M1]تو، عیب کار خویش از خود نهفتی[M2]بهنگام چرای گله، خفتی
[B][M1]شدی پست، این نه آئین بزرگی است[M2]ندانستی که کار گرگ، گرگی است
[B][M1]تو خفتی، کار از آن گردید دشوار[M2]نشاید کرد با یکدست، ده کار
[B][M1]چرا امروز پشت من شکستی[M2]کجا بود آن زمان این چوبدستی
[B][M1]شبانان نیستند از گرگ، ایمن[M2]تو وارون بخت، ایمن بودی از من
[B][M1]نخسبد هیچ صاحب خانه آرام[M2]چو در نامحکم و کوته بود بام
[B][M1]شبانان، آنقدر پرسند و پویند[M2]که تا گمگشته‌ای را، باز جویند
[B][M1]من از تدبیر و رای خانمانسوز[M2]در آغلها بسی شب کرده‌ام روز
[B][M1]چه غم گر شد مرا هنگام مردن[M2]پس از صد گوسفند و بره خوردن
[B][M1]مرا چنگال، روزی خون بسی ریخت[M2]به گردنها و شریانها در آویخت
[B][M1]بعمری شد ز خون آشامیم رنگ[M2]بطرف مرغزاران، سبزه و سنگ
[B][M1]بسی گوساله را پهلو فشردم[M2]بسی بزغاله را از گله بردم
[B][M1]اگر صد سال در زنجیر مانم[M2]نخستین روز آزادی، همانم
[B][M1]شبان فارغ از گرگ بداندیش[M2]بود فرجام، گرگ گلهٔ خویش
[B][M1]کنون دیگر نه وقت انتقام است[M2]که کار گله و چوپان، تمام است
[A]
[B][M1]پیرمردی، مفلس و برگشته بخت[M2]روزگاری داشت ناهموار و سخت
[B][M1]هم پسر، هم دخترش بیمار بود[M2]هم بلای فقر و هم تیمار بود
[B][M1]این، دوا میخواستی، آن یک پزشک[M2]این، غذایش آه بودی، آن سرشک
[B][M1]این، عسل میخواست، آن یک شوربا[M2]این، لحافش پاره بود، آن یک قبا
[B][M1]روزها میرفت بر بازار و کوی[M2]نان طلب میکرد و میبرد آبروی
[B][M1]دست بر هر خودپرستی میگشود[M2]تا پشیزی بر پشیزی میفزود
[B][M1]هر امیری را، روان میشد ز پی[M2]تا مگر پیراهنی، بخشد به وی
[B][M1]شب، بسوی خانه میمد زبون[M2]قالب از نیرو تهی، دل پر ز خون
[B][M1]روز، سائل بود و شب بیمار دار[M2]روز از مردم، شب از خود شرمسار
[B][M1]صبحگاهی رفت و از اهل کرم[M2]کس ندادش نه پشیز و نه درم
[B][M1]از دری میرفت حیران بر دری[M2]رهنورد، اما نه پائی، نه سری
[B][M1]ناشمرده، برزن و کوئی نماند[M2]دیگرش پای تکاپوئی نماند
[B][M1]درهمی در دست و در دامن نداشت[M2]ساز و برگ خانه برگشتن نداشت
[B][M1]رفت سوی آسیا هنگام شام[M2]گندمش بخشید دهقان یک دو جام
[B][M1]زد گره در دامن آن گندم، فقیر[M2]شد روان و گفت کای حی قدیر
[B][M1]گر تو پیش آری بفضل خویش دست[M2]برگشائی هر گره کایام بست
[B][M1]چون کنم، یارب، در این فصل شتا[M2]من علیل و کودکانم ناشتا
[B][M1]میخرید این گندم ار یک جای کس[M2]هم عسل زان میخریدم، هم عدس
[B][M1]آن عدس، در شوربا میریختم[M2]وان عسل، با آب می‌آمیختم
[B][M1]درد اگر باشد یکی، دارو یکی است[M2]جان فدای آنکه درد او یکی است
[B][M1]بس گره بگشوده‌ای، از هر قبیل[M2]این گره را نیز بگشا، ای جلیل
[B][M1]این دعا میکرد و می‌پیمود راه[M2]ناگه افتادش به پیش پا، نگاه
[B][M1]دید گفتارش فساد انگیخته[M2]وان گره بگشوده، گندم ریخته
[B][M1]بانگ بر زد، کای خدای دادگر[M2]چون تو دانائی، نمیداند مگر
[B][M1]سالها نرد خدائی باختی[M2]این گره را زان گره نشناختی
[B][M1]این چه کار است، ای خدای شهر و ده[M2]فرقها بود این گره را زان گره
[B][M1]چون نمی‌بیند، چو تو بیننده‌ای[M2]کاین گره را برگشاید، بنده‌ای
[B][M1]تا که بر دست تو دادم کار را[M2]ناشتا بگذاشتی بیمار را
[B][M1]هر چه در غربال دیدی، بیختی[M2]هم عسل، هم شوربا را ریختی
[B][M1]من ترا کی گفتم، ای یار عزیز[M2]کاین گره بگشای و گندم را بریز
[B][M1]ابلهی کردم که گفتم، ای خدای[M2]گر توانی این گره را برگشای
[B][M1]آن گره را چون نیارستی گشود[M2]این گره بگشودنت، دیگر چه بود
[B][M1]من خداوندی ندیدم زین نمط[M2]یک گره بگشودی و آنهم غلط
[B][M1]الغرض، برگشت مسکین دردناک[M2]تا مگر برچیند آن گندم ز خاک
[B][M1]چون برای جستجو خم کرد سر[M2]دید افتاده یکی همیان زر
[B][M1]سجده کرد و گفت کای رب ودود[M2]من چه دانستم ترا حکمت چه بود
[B][M1]هر بلائی کز تو آید، رحمتی است[M2]هر که را فقری دهی، آن دولتی است
[B][M1]تو بسی زاندیشه برتر بوده‌ای[M2]هر چه فرمان است، خود فرموده‌ای
[B][M1]زان بتاریکی گذاری بنده را[M2]تا ببیند آن رخ تابنده را
[B][M1]تیشه، زان بر هر رگ و بندم زنند[M2]تا که با لطف تو، پیوندم زنند
[B][M1]گر کسی را از تو دردی شد نصیب[M2]هم، سرانجامش تو گردیدی طبیب
[B][M1]هر که مسکین و پریشان تو بود[M2]خود نمیدانست و مهمان تو بود
[B][M1]رزق زان معنی ندادندم خسان[M2]تا ترا دانم پناه بیکسان
[B][M1]ناتوانی زان دهی بر تندرست[M2]تا بداند کآنچه دارد زان تست
[B][M1]زان به درها بردی این درویش را[M2]تا که بشناسد خدای خویش را
[B][M1]اندرین پستی، قضایم زان فکند[M2]تا تو را جویم، تو را خوانم بلند
[B][M1]من به مردم داشتم روی نیاز[M2]گرچه روز و شب در حق بود باز
[B][M1]من بسی دیدم خداوندان مال[M2]تو کریمی، ای خدای ذوالجلال
[B][M1]بر در دونان، چو افتادم ز پای[M2]هم تو دستم را گرفتی، ای خدای
[B][M1]گندمم را ریختی، تا زر دهی[M2]رشته‌ام بردی، تا که گوهر دهی
[B][M1]در تو، پروین، نیست فکر و عقل و هوش[M2]ورنه دیگ حق نمی‌افتد ز جوش
[A]
[B][M1]باغبانی، قطره‌ای بر برگ گل[M2]دید و گفت این چهره جای اشک نیست
[B][M1]گفت، من خندیده‌ام تا زاده‌ام[M2]دوش، بر خندیدنم بلبل گریست
[B][M1]من، همی خندم برسم روزگار[M2]کاین چه ناهمواری و ناراستیست
[B][M1]خندهٔ ما را، حکایت روشن است[M2]گریهٔ بلبل، ندانستم ز چیست
[B][M1]لحظه‌ای خوش بوده‌ایم و رفته‌ایم[M2]آنکه عمر جاودانی داشت، کیست
[B][M1]من اگر یک روزه، تو صد ساله‌ای[M2]رفتنی هستیم، گر یک یا دویست
[B][M1]درس عبرت خواند از اوراق من[M2]هر که سوی من، بفکرت بنگریست
[B][M1]خرمم، با آنکه خارم همسر است[M2]آشنا شد با حوادث، هر که زیست
[B][M1]نیست گل را، فرصت بیم و امید[M2]زانکه هست امروز و دیگر روز نیست
[A]
[B][M1]به گربه گفت ز راه عتاب، شیر ژیان[M2]ندیده‌ام چو تو هیچ آفریده، سرگردان
[B][M1]خیال پستی و دزدی، تو را برد همه روز[M2]بسوی مطبخ شه، یا به کلبهٔ دهقان
[B][M1]گهی ز کاسهٔ بیچارگان، بری گیپا[M2]گهی ز سفرهٔ درماندگان، ربائی نان
[B][M1]ز ترکتازی تو، مانده بیوه‌زن ناهار[M2]ز حیله‌سازی تو، گشته مطبخی نالان
[B][M1]چرا زنی ره خلق، ای سیه دل، از پی هیچ[M2]چه پر کنی شکم، ای خودپرست، چون انبان
[B][M1]برای خوردن کشک، از چه کوزه میشکنی[M2]قضا به پیرزن آنرا فروختست گران
[B][M1]بزخم قلب فقیران، چه کس نهد مرهم[M2]وگر برند خسارت، چه کس دهد تاوان
[B][M1]مکن سیاه، سر و گوش و دم ز تابه و دیگ[M2]سیاهی سر و گوش، از سیهدلیست نشان
[B][M1]نه ماست مانده ز آزت بخانهٔ زارع[M2]نه شیر مانده ز جورت، بکاسهٔ چوپان
[B][M1]گهت ز گوش چکانند خون و گاه از دم[M2]شبی ز سگ رسدت فتنه، روزی از دربان
[B][M1]تو از چه، ملعبهٔ دست کودکان شده‌ای[M2]بچشم من نشود هیچکس ز بیم، عنان
[B][M1]بیا به بیشه و آزاد زندگانی کن[M2]برای خوردن و خوش زیستن، مکش وجدان
[B][M1]شکارگاه، بسی هست و صید خفته بسی[M2]بشرط آنکه کنی تیز، پنجه و دندان
[B][M1]مرا فریب ندادست، هیچ شب گردون[M2]مرا زبون ننمودست، هیچ روز انسان
[B][M1]مرا دلیری و کارآگهی، بزرگی داد[M2]به رای پیر، توانیم داشت بخت جوان
[B][M1]زمانه‌ای نفکندست هیچگاه بدام[M2]نشانه‌ام ننمودست هیچ تیر و کمان
[B][M1]چو راه بینی و رهرو، تو نیز پیشتر آی[M2]چو هست گوی سعادت، تو هم بزن چوگان
[B][M1]شنید گربه نصیحت ز شیر و کرد سفر[M2]نمود در دل غاری تهی و تیره، مکان
[B][M1]گهی چو شیر بغرید و بر زمین زد دم[M2]برای تجربه، گاهی بگوش داد تکان
[B][M1]بخویش گفت، کنون کز نژاد شیرانم[M2]نه شهر، وادی و صحرا بود مرا شایان
[B][M1]برون جهم ز کمینگاه وقت حمله، چنین[M2]فرو برم بتن خصم، چنگ تیز چنان
[B][M1]نبود آگهیم پیش از این، که من چه کسم[M2]بوقت کار، توان کرد این خطا جبران
[B][M1]چو شد ز رنگ شب، آن دشت هولناک سیاه[M2]نمود وحشت و اندیشه، گربه را ترسان
[B][M1]تنش بلرزه فتاد از صدای گرگ و شغال[M2]دلش چو مرغ تپید، از خزیدن ثعبان
[B][M1]گهی درخت در افتاد و گاه سنگ شکست[M2]ز تند باد حوادث، ز فتنهٔ طوفان
[B][M1]ز بیم، چشم زحل خون ناب ریخت بخاک[M2]چو شاخ بلرزید زهرهٔ رخشان
[B][M1]در تنور نهادند و شمع مطبخ مرد[M2]طلوع کرد مه و ماند در فلک حیران
[B][M1]شبان چو خفت، برآمد ببام آغل گرگ[M2]چنین زنند ره خفتگان شب، دزدان
[B][M1]گذشت قافله‌ای، کرد ناله‌ای جرسی[M2]بدست راهزنی، گشت رهروی عریان
[B][M1]شغال پیر، بامید خوردن انگور[M2]بجست بر سر دیوار کوته بستان
[B][M1]خزید گربهٔ دهقان به پشت خیک پنیر[M2]زدند تا که در انبار، موشکان جولان
[B][M1]ز کنج مطبخ تاریک، خاست غوغائی[M2]مگر که روبهکی برد، مرغکی بریان
[B][M1]پلنگ گرسنه آمد ز کوهسار بزیر[M2]بسوی غار شد اندر هوای طعمه، روان
[B][M1]شنید گربهٔ مسکین صدای پا و ز بیم[M2]ز جای جست که بگریزد و شود پنهان
[B][M1]ز فرط خوف، فراموش کرد گفتهٔ خویش[M2]که کار باید و نیرو، نه دعوی و عنوان
[B][M1]نه ره شناخت، نه‌اش پای رفتن ماند[M2]نه چشم داشت فروغ و نه پنجه داشت توان
[B][M1]نمود آرزوی شهر و در امید فرار[M2]دمی بروزنهٔ سقف غار شد نگران
[B][M1]گذشت گربگی و روزگار شیری شد[M2]ولیک شیر شدن، گربه را نبود آسان
[B][M1]بناگهان ز کمینگاه خویش، جست پلنگ[M2]به ران گربه فرو برد چنگ خون افشان
[B][M1]بزیر پنجهٔ صیاد، صید نالان گفت[M2]بدین طریق بمیرند مردم نادان
[B][M1]بشهر، گربه و در کوهسار شیر شدم[M2]خیال بیهده بین، باختم درین ره جان
[B][M1]ز خودپرستی و آزم چنین شد آخر، کار[M2]بنای سست بریزد، چو سخت شد باران
[B][M1]گرفتم آنکه بصورت بشیر میمانم[M2]ندارم آن دل و نیرو، همین بسم نقصان
[B][M1]بلند شاخه، بدست بلند میوه دهد[M2]چرا که با نظر پست، برتری نتوان
[B][M1]حدیث نور تجلی، بنزد شمع مگوی[M2]نه هر که داشت عصا، بود موسی عمران
[B][M1]بدان خیال که قصری بنا کنی روزی[M2]به تیشه، کلبهٔ آباد خود مکن ویران
[B][M1]چراغ فکر، دهد چشم عقل را پرتو[M2]طبیب عقل ، کند درد آز را درمان
[B][M1]ببین ز دست چکار آیدت، همان میکن[M2]مباش همچو دهل، خودنما و هیچ میان
[B][M1]بهل که کان هوی را نیافت کس گوهر[M2]مرو، که راه هوس را نیافت کس پایان
[B][M1]چگونه رام کنی توسن حوادث را[M2]تو، خویش را نتوانی نگاهداشت عنان
[B][M1]منه، گرت بصری هست، پای در آتش[M2]مزن، گرت خردی هست، مشت بر سندان
[A]
[B][M1]بلبلی گفت سحر با گل سرخ[M2]کاینهمه خار بگرد تو چراست
[B][M1]گل خشبوی و نکوئی چو ترا[M2]همنشین بودن با خار خطاست
[B][M1]هر که پیوند تو جوید، خوار است[M2]هر که نزدیک تو آید، رسواست
[B][M1]حاجب قصر تو، هر روز خسی است[M2]بسر کوی تو، هر شب غوغاست
[B][M1]ما تو را سیر ندیدیم دمی[M2]خار دیدیم همی از چپ و راست
[B][M1]عاشقان، در همه جا ننشینند[M2]خلوت انس و وثاق تو کجاست
[B][M1]خار، گاهم سر و گه پای بخسب[M2]همنشین تو، عجب بی سر و پاست
[B][M1]گل سرخی و نپرسی که چرا[M2]خار در مهد تو، در نشو و نماست
[B][M1]گفت، زیبائی گل را مستای[M2]زانکه یکره خوش و یکدم زیباست
[B][M1]آن خوشی کز تو گریزد، چه خوشی است[M2]آن صفائی که نماند، چه صفا است
[B][M1]ناگریز است گل از صحبت خار[M2]چمن و باغ، بفرمان قضا است
[B][M1]ما شکفتیم که پژمرده شویم[M2]گل سرخی که دو شب ماند، گیاست
[B][M1]عاقبت، خوارتر از خار شود[M2]این گل تازه که محبوب شماست
[B][M1]رو، گلی جوی که همواره خوش است[M2]باغ تحقیق ازین باغ، جداست
[B][M1]این چنین خواستهٔ بیغش را[M2]ز دکان دگری باید خواست
[B][M1]ما چو رفتیم، گل دیگر هست[M2]ذات حق، بی خلل و بی همتاست
[B][M1]همه را کشتی نسیان، کشتی است[M2]همه را، راه بدریای فناست
[B][M1]چه توان داشت جز این، چشم ز دهر[M2]چه توان کرد، فلک بی‌پرواست
[B][M1]ز ترازوی قضا، شکوه مکن[M2]که ز وزن همه کس، خواهد کاست
[B][M1]ره آن پوی که پیدایش ازوست[M2]لیک با اینهمه، خود ناپیداست
[B][M1]نتوان گفت که خار از چه دمید[M2]خار را نیز درین باغ، بهاست
[B][M1]چرخ، با هر که نشاندت بنشین[M2]هر چه را خواجه روا دید، رواست
[B][M1]بنده، شایستهٔ تنهائی نیست[M2]حق تعالی و تقدس، تنهاست
[B][M1]گهر معدن مقصود، یکی است[M2]وانچه برجاست، شبه یا میناست
[B][M1]خلوتی خواه، کاز اغیار تهی است[M2]دولتی جوی، که بیچون و چراست
[B][M1]هر گلی، علت و عیبی دارد[M2]گل بی علت و بی عیب، خداست
[A]
[B][M1]صبحدم، صاحبدلی در گلشنی[M2]شد روان بهر نظاره کردنی
[B][M1]دید گلهای سپید و سرخ و زرد[M2]یاسمین و خیری و ریحان و ورد
[B][M1]بر لب جوها، دمیده لاله‌ها[M2]بر گل و سوسن، چکیده ژاله‌ها
[B][M1]هر تنی، روشنتر از جانی شده[M2]هر گل سرخی، گلستانی شده
[B][M1]برگ گل، شاداب و شبنم تابناک[M2]هر دو از آلایش پندار، پاک
[B][M1]گوئی آن صاحبنظر، رائی نداشت[M2]فکرت و شوق تماشائی نداشت
[B][M1]نه سوی زیبا رخی میکرد روی[M2]نه گلی، نه غنچه‌ای میکرد بوی
[B][M1]هر طرف گل بود، آنجا وقت گشت[M2]جمله را میدید، اما میگذشت
[B][M1]در صف گلها، بدید او ناگهان[M2]که گل پژمرده‌ای گشته نهان
[B][M1]دور افتاده ز بزم یارها[M2]خوی کرده با جفای خارها
[B][M1]یکنفس بشکفته، یک دم زیسته[M2]صبحدم، شبنم بر او بگریسته
[B][M1]رونقش بشکسته چرخ کوژ پشت[M2]زشت گشته، بر نکویان کرده پشت
[B][M1]الغرض، صاحبدل روشن روان[M2]آن گل پژمرده چید و شد روان
[B][M1]جمله خندیدند گلهای دگر[M2]که نبودی عارف و صاحب‌نظر
[B][M1]زین همه زیبائی و جلوه‌گری[M2]یک گل پژمرده با خود میبری
[B][M1]این معما را ندانستیم چیست[M2]وینکه بر ما برتری دادیش کیست
[B][M1]گفت، گل در بوستان بسیار بود[M2]لیک، ما را نکته‌ای در کار بود
[B][M1]ما از آن معنیش چیدیم، ای فتی[M2]که نچیند کس، گل پژمرده را
[B][M1]کردم این افتاده زان ره جستجوی[M2]که بگردانند از افتاده، روی
[B][M1]زان ببردیم این گل بی آب و رنگ[M2]که زمانه عرصه بر وی تنگ
[B][M1]وقت این گل میرود حالی ز دست[M2]دیگران را تا شبانگه وقت هست
[B][M1]من ببوئیدنش، زان کردم هوس[M2]کاین چنین گل را نبوید هیچ کس
[B][M1]دی شکفت از گلبن و امروز شد[M2]ای عجب، امروزها دیروز شد
[B][M1]عمر، چون اوراق بی شیرازه بود[M2]این گل پژمرده، دیشب تازه بود
[B][M1]چون خریداران، گرفتیمش بدست[M2]زانکه چرخ پیر، بازارش شکست
[B][M1]چونکه گلهای دگر زیباترند[M2]هم نظربازان بر آن بگذرند
[B][M1]خلق را باشد هوای رنگ و بو[M2]کس نپرسد، کان گل پژمرده کو
[A]
[B][M1]نهفت چهره گلی زیر برگ و بلبل گفت[M2]مپوش روی، بروی تو شادمان شده‌ایم
[B][M1]مسوز زاتش هجران، هزار دستان را[M2]بکوی عشق تو عمری است داستان شده‌ایم
[B][M1]جواب داد، کازین گوشه‌گیری و پرهیز[M2]عجب مدار، که از چشم تو بد نهان شده‌ایم
[B][M1]ز دستبرد حوادث، وجود ایمن نیست[M2]نشسته‌ایم و بر این گنج، پاسبان شده‌ایم
[B][M1]تو گریه می‌کنی و خنده میکند گلزار[M2]ازین گریستن و خنده، بد گمان شده‌ایم
[B][M1]مجال بستن عهدی بما نداد سپهر[M2]سحر، شکفته و هنگام شب خزان شده‌ایم
[B][M1]مباش فتنهٔ زیبائی و لطافت ما[M2]چرا که نامزد باد مهرگان شده‌ایم
[B][M1]نسیم صبحگهی، تا نقاب ما بدرید[M2]برای شکوه ز گیتی، همه دهان شده‌ایم
[B][M1]بکاست آنکه سبکسار شد، ز قیمت خویش[M2]ازین معامله ترسیده و گران شده‌ایم
[B][M1]دو روزه بود، هوسرانی نظربازان[M2]همین بس است، که منظور باغبان شده‌ایم
[A]
[B][M1]بطرف گلشنی، در نوبهاری[M2]گلی خودرو، دمید از جو کناری
[B][M1]درخشنده، چو اندر درج گوهر[M2]فروزنده، چو بر افلاک اختر
[B][M1]بدو گل گفت، کای شوخ سبکسار[M2]بجوی و جر، گل خودروست بسیار
[B][M1]تو در هر جا که بنشینی، گیاهی[M2]بهر راهی که روئی، خار راهی
[B][M1]در اینجا، نکته‌دانان بی شمارند[M2]شما را در شمار ما نیارند
[B][M1]بسوی چون توئی، خوبان نبینند[M2]وگر روزی ببینندت، نچینند
[B][M1]شود گر باغبان، آگاه ازین کار[M2]کند کار ترا ایام، دشوار
[B][M1]شرار کیفرت، دامن بگیرد[M2]وبال هستیت، گردن بگیرد
[B][M1]ز گلشن بر کنندت، خواه ناخواه[M2]کنندت پایمال، اندر گذرگاه
[B][M1]بدین بی رنگی و پستی و زشتی[M2]چرا اندر ردیف ما نشستی
[B][M1]بگفتا نام هر کس در شماری است[M2]مرا نیز اندرین ملک، اعتباری است
[B][M1]کس کاین نقش بر گل مینگارد[M2]حساب خار و خس را نیز دارد
[B][M1]ترا گر باغبانی بود چالاک[M2]مرا هم باغبانی کرد افلاک
[B][M1]ترا گر کرد استاد آبیاری[M2]مرا هم آب داد ابر بهاری
[B][M1]شما را گر چه رونق بیشتر بود[M2]سوی ما نیز، گردون را نظر بود
[B][M1]چه ترسانی ز آسیب شرارم[M2]چه کردم تا بسوزد روزگارم
[B][M1]چه بودستیم جز خواب و خیالی[M2]که گیرد گردن ما را وبالی
[B][M1]مرا در باغ، محکم ریشه‌ای نیست[M2]ز داس و تیشه‌ام، اندیشه‌ای نیست
[B][M1]بگامی میتوان بنیاد ما کند[M2]بهی میتوان از هم پراکند
[B][M1]جمال هر گلی، در جلوه و پوست[M2]چه فرق، ار نو گلی پاکیزه، خودروست
[B][M1]چه دانستی که ما را رنگ و بو نیست[M2]که میگوید گل خودرو، نکونیست
[B][M1]دمیدم تا بدانیدم که هستم[M2]فتادم تا نگوئی خودپرستم
[B][M1]مپنداری که کار دهر، بازیست[M2]مرا این اوفتادن، سرفرازیست
[B][M1]بهر مهدم که خواباندند خفتم[M2]ز هر مرزی که گفتندم، شکفتم
[B][M1]نشستم، تا رخم شبنم بشوید[M2]نسیم صبحگاهانم ببوید
[B][M1]درین بی رنگ و بوئی، رنگ و بوهاست[M2]درین دفتر، ز خلقت گفتگوهاست
[B][M1]سزد گر سرو و گل، بر ما بخندند[M2]که ما افتاده‌ایم، ایشان بلندند
[B][M1]بیاد من، کسی تخمی نیفشاند[M2]کشاورز سپهرم با تو بنشاند
[B][M1]مرا با گل، خیال همسری نیست[M2]هوای نخوت و نام‌آوری نیست
[B][M1]اگر چه گلشن ما، دشت و صحراست[M2]ز هر جا رسته‌ایم، آنجا مصفاست
[B][M1]ز من، زین بیش کس خوبی نخواهد[M2]گل خودرو، ز قدر گل نکاهد
[B][M1]گرفتم جلوه و رنگی و تابی[M2]ز بارانی و باد و آفتابی
[B][M1]گلی زیبا شدم در باغ ایام[M2]چه میدانم، چه خواهم شد سرانجام
[A]
[B][M1]گل سرخ، روزی ز گرما فسرد[M2]فروزنده خورشید، رنگش ببرد
[B][M1]در آن دم که پژمرد و بیمار گشت[M2]یکی ابر خرد، از سرش میگذشت
[B][M1]چو گل دید آن ابر را رهسپار[M2]برآورد فریاد و شد بی‌قرار
[B][M1]که، ای روح بخشنده، لختی درنگ[M2]مرا برد بی آبی از چهر، رنگ
[B][M1]مرا بود دشمن، فروزنده مهر[M2]وگر نه چرا کاست رنگم ز چهر
[B][M1]همه زیورم را بیکبار برد[M2]بجورم ز دامان گلزار برد
[B][M1]همان جامه‌ای را که دیروز دوخت[M2]در آتش درافکند امروز و سوخت
[B][M1]چرا رشتهٔ هستیم را گسست[M2]چرا ساقه‌ام را ز گلبن شکست
[B][M1]گسست و ندانست این رشته چیست[M2]بکشت و نپرسید این کشته کیست
[B][M1]جهان بود خوشبوی از بوی من[M2]گلستان، همه روشن از روی من
[B][M1]مرا دوش، مهتاب بوئید و رفت[M2]فرشته، سحرگاه بوسید و رفت
[B][M1]صبا همچو طفلم در آغوش کرد[M2]ز ژاله، مرا گوهر گوش کرد
[B][M1]همان بلبل، آن دوستدار عزیز[M2]که بودش بدامان من، خفت و خیز
[B][M1]چو محبوب خود را سیه روز دید[M2]ز گلشن، بیکبارگی پا کشید
[B][M1]مرا بود دیهیم سرخی بسر[M2]ز پیرایهٔ صبح، پاکیزه‌تر
[B][M1]بدینگونه چون تیره شد بخت من[M2]ربودند آرایش تخت من
[B][M1]نمیسوختم گر، ز گرما و رنج[M2]نمیدادم، ای دوست، از دست گنج
[B][M1]مرا روح بخش چمن بود نام[M2]ندیده خوشی، فرصتم شد تمام
[B][M1]گرم پرتو و رنگ، بر جای بود[M2]مرا چهره‌ای بس دلارای بود
[B][M1]چو تاجم عروسان بسر میزدند[M2]چو پیرایه‌ام، بر کمر میزدند
[B][M1]بیکباره از دوستداران من[M2]زمانه تهی کرد این انجمن
[B][M1]ازان راهم، امروز کس دوست نیست[M2]که کاهیده شد مغز و جز پوست نیست
[B][M1]چو برتافت روی از تو، چرخ دنی[M2]همه دوستیها شود دشمنی
[B][M1]توانا توئی، قطره‌ای جود کن[M2]مرا نیز شاداب و خشنود کن
[B][M1]که تا بار دیگر، جوانی کنم[M2]ز غم وارهم، شادمانی کنم
[B][M1]بدو گفت ابر، ای خداوند ناز[M2]بکن کوته، این داستان دراز
[B][M1]همین لحظه باز آیم از مرغزار[M2]نثارت کنم لؤلؤ شاهوار
[B][M1]گر این یک نفس را شکیبا شوی[M2]دگر باره شاداب و زیبا شوی
[B][M1]دهم گوشوارت ز در خوشاب[M2]روان سازم از هر طرف، جوی آب
[B][M1]بگیرد خوشی، جای پژمردگی[M2]نه اندیشه ماند، نه افسردگی
[B][M1]کنم خاطرت را ز تشویش، پاک[M2]فرو شویم از چهر زیبات خاک
[B][M1]ز من هر نمی، چشمهٔ زندگی است[M2]سیاهیم بهر فروزندگی است
[B][M1]نشاط جوانی ز سر بخشمت[M2]صفا و فروغ دگر بخشمت
[B][M1]شود بلبل آگاه زین داستان[M2]دگر ره، نهد سر بر این آستان
[B][M1]در اقلیم خود، باز شاهی کنی[M2]بجلوه‌گری، هر چه خواهی کنی
[B][M1]بدین گونه چون داد پند و نوید[M2]شد از صفحهٔ بوستان ناپدید
[B][M1]همی تافت بر گل خور تابناک[M2]نشانیدش آخر بدامان خاک
[B][M1]سیه گشت آن چهره از آفتاب[M2]نه شبنم رسید و نه یک قطره آب
[B][M1]چنانش سر و ساق، در هم فشرد[M2]که یکباره بشکست و افتاد و مرد
[B][M1]ز رخساره‌اش رونق و رنگ رفت[M2]بگیتی بخندید و دلتنگ رفت
[B][M1]ره و رسم گردون، دل آزردنست[M2]شکفته شدن، بهر پژمردنست
[B][M1]چو باز آمد آن ابر گوهرفشان[M2]ازان گمشده، جست نام و نشان
[B][M1]شکسته گلی دید بی رنگ و بوی[M2]همه انتظار و همه آرزوی
[B][M1]همی شست رویش، بروشن سرشک[M2]چه دارو دهد مردگان را پزشک
[B][M1]بسی ریخت در کام آن تشنه آب[M2]بسی قصه گفت و نیامد جواب
[B][M1]نخندید زان گریهٔ زار زار[M2]نیاویخت از گوش، آن گوشوار
[B][M1]ننوشید یک قطره زان آب پاک[M2]نگشت آن تن سوخته، تابناک
[B][M1]ز امیدها، جز خیالی نماند[M2]ز اندیشه‌ها جز ملالی نماند
[B][M1]چو اندر سبوی تو، باقی است آب[M2]بشکرانه، از تشنگان رخ متاب
[B][M1]بزردگان، مومیائی فرست[M2]گه تیرگی، روشنائی فرست
[B][M1]چو رنجور بینی، دوائیش ده[M2]چو بی توشه یابی، نوائیش ده
[B][M1]همیشه تو را توش این راه نیست[M2]برو، تا که تاریک و بیگاه نیست
[A]
[B][M1]در باغ، وقت صبح چنین گفت گل به خار[M2]کز خویش، هیچ نایدت ای زشت روی عار
[B][M1]گلزار، خانهٔ گل و ریحان و سوسن است[M2]آن به که خار، جای گزیند به شوره‌زار
[B][M1]پژمرده خاطر است و سرافکنده و نژند[M2]در باغ، هر که را نبود رنگ و بو و بار
[B][M1]با من ترا چه دعوی مهر است و همسری[M2]ناچیزی توام، همه جا کرد شرمسار
[B][M1]در صحبت تو، پاک مرا تار و پود سوخت[M2]شاد آن گلی، که خار و خسش نیست در جوار
[B][M1]گه دست میخراشی و گه جامه میدری[M2]با چون توئی، چگونه توان بود سازگار
[B][M1]پاکی و تاب چهرهٔ من، در تو نیست هیچ[M2]با آنکه باغبان منت بوده آبیار
[B][M1]شبنم، هماره بر ورقم بوسه می‌زند[M2]ابرم بسر، همیشه گهر میکند نثار
[B][M1]در زیر پا نهند ترا رهروان ولیک[M2]ما را بسر زنند، عروسان گلعذار
[B][M1]دل گر نمیگدازی و نیش ار نمیزنی[M2]بی‌موجبی، چرا ز تو هر کس کند فرار
[B][M1]خندید خار و گفت، تو سختی ندیده‌ای[M2]آری، هر آنکه روز سیه دید، شد نزار
[B][M1]ما را فکنده‌اند، نه خویش اوفتاده‌ایم[M2]گر عاقلی، مخند بافتاده، زینهار
[B][M1]گردون، بسوی گوشه‌نشینان نظر نکرد[M2]بیهوده بود زحمت امید و انتظار
[B][M1]یکروز آرزو و هوس بیشمار بود[M2]دردا، مرا زمانه نیاورد در شمار
[B][M1]با آنکه هیچ کار نمی‌آیدم ز دست[M2]بس روزها، که با منت افتاده است کار
[B][M1]از خود نبودت آگهی، از ضعف کودکی[M2]آنساعتی که چهره گشودی، عروس وار
[B][M1]تا درزی بهار، باری تو جامه دوخت[M2]بس جامه را گسیختم، ای دوست، پود و تار
[B][M1]هنگام خفتن تو، نخفتم برای آنک[M2]گلچین بسی نهفته درین سبزه مرغزار
[B][M1]از پاسبان خویشتنت، عار بهر چیست[M2]نشنیده‌ای حکایت گنج و حدیث مار
[B][M1]آنکو ترا فروغ و صاف و جمال داد[M2]در حیرتم که از چه مرا کرد خاکسار
[B][M1]بی رونقیم و بیخود و ناچیز، زان سبب[M2]از ما دریغ داشت خوشی، دور روزگار
[B][M1]ما را غمی ز فتنهٔ باد سموم نیست[M2]در پیش خار و خس چه زمستان، چه نوبهار
[B][M1]با جور و طعن خارکن و تیشه ساختن[M2]بهتر ز رنج طعنه شنیدن، هزار بار
[B][M1]این سست مهر دایه، درین گاهوار تنگ[M2]از بهر راحت تو، مرا داده بس فشار
[B][M1]آئین کینه‌توزی گیتی، کهن نشد[M2]پرورد گر یکی، دگری را بکشت‌زار
[B][M1]ما را بسر فکند و ترا برفراشت سر[M2]ما را فشرد گوش و ترا داد گوشوار
[B][M1]آن پرتوی که چهره تو را جلوه‌گر نمود[M2]تا نزد ما رسید، بناگاه شد شرار
[B][M1]مشاطهٔ سپهر نیاراست روی من[M2]با من مگوی، کازچه مرا نیست خواستار
[B][M1]خواری سزای خار و خوشی در خور گل است[M2]از تاب خویش و خیرگی من، عجب مدار
[B][M1]شادابی تو، دولت یک هفته بیش نیست[M2]بر عهد چرخ و وعدهٔ گیتی، چه اعتبار
[B][M1]آنان کازین کبود قدح، باده میدهند[M2]خودخواه را بسی نگذارند هوشیار
[B][M1]گر خار یا گلیم، سرانجام نیستی است[M2]در باغ دهر، هیچ گلی نیست پایدار
[B][M1]گلبن، بسی فتاده ز سیل قضا بخاک[M2]گلبرگ، بس شدست ز باد خزان غبار
[B][M1]بس گل شکفت صبحدم و شامگه فسرد[M2]ترسم، تو نیز دیر نمانی بشاخسار
[B][M1]خلق زمانه، با تو بروز خوشی خوشند[M2]تا رنگ باختی، فکنندت برهگذار
[B][M1]روزی که هیچ نام و نشانی نداشتی[M2]جز من، ترا که بود هواخواه و دوستدار
[B][M1]پروین، ستم نمیکند ار باغبان دهر[M2]گل را چراست عزت و خار از چه روست خوار
[A]
[B][M1]
صبحدم، تازه گلی خودبین گفت
[M2]
کاز چه خاک سیهم در پهلوست

[B][M1]
خاک خندید که منظوری هست
[M2]
خیره با هم ننشستیم، ای دوست

[B][M1]
مقصد این ره ناپیدا را
[M2]
ز کسی پرس که پیدایش ازوست

[B][M1]
همه از دولت خاک سیه است
[M2]
که چمن خرم و گلشن خوشبوست

[B][M1]
همه طفلان دبستان منند
[M2]
هر گل و سبزه که اندر لب جوست

[B][M1]
پوستین بودمت ایام شتا
[M2]
چو شدی مغز، رها کردی پوست

[B][M1]
جز تواضع نبود رسم و رهم
[M2]
گر چه گلزار ز من چون مینوست

[B][M1]
نکنم پیروی عجب و هوی
[M2]
زانکه افتادگیم خصلت و خوست

[B][M1]
تو، بدلجوئی خود مغروری
[M2]
نشنیدی که فلک، عربده‌جوست

[B][M1]
من اگر تیره و گر ناچیزم
[M2]
هر چه را خواجه پسندد، نیکوست

[B][M1]
گل بی خاک نخواهد روئید
[M2]
خاک، هر سوی بود، گل زانسوست

[B][M1]
خلقت از بهر تنی تنها نیست
[M2]
چشم گر چشم شد، ابرو ابروست

[B][M1]
همگی خاک شویم آخر کار
[M2]
همچو آن خاک که در برزن و کوست

[B][M1]
برگ گل یا بر گلرخساری است
[M2]
خاک و خشتی که ببرج و باروست

[B][M1]
تکیه بر دوستی دهر، مکن
[M2]
که گهی دوست، دگر گاه عدوست

[B][M1]
مشو ایمن که گل صد برگم
[M2]
که تو صد برگی و گیتی صد روست

[B][M1]
گرچه گرد است بدیدن گردو
[M2]
نه هر آن گرد که دیدی، گردوست

[B][M1]
گوی چوگان فلک شد سرما
[M2]
زانکه چوگان فلک، اینش گوست

[B][M1]
همه، ناگاه گلوگیر شوند
[M2]
همه را، لقمهٔ گیتی به گلوست

[B][M1]
کشتی بحر قضا، تسلیم است
[M2]
اندرین بحر، نه کشتی، نه کروست

[B][M1]
کوش تا جامهٔ فرصت ندری
[M2]
درزی دهر، نه آگه ز رفوست

[B][M1]
تا تو آبی به تکلف بخوری
[M2]
نه سبوئی و نه آبی به سبوست

[B][M1]
غافل از خویش مشو، یک سر موی
[M2]
عمر، آویخته از یک سر موست

[A]
[B][M1]گلی، خندید در باغی سحرگاه[M2]که کس را نیست چون من عمر کوتاه
[B][M1]ندادند ایمنی از دستبردم[M2]شکفتم روز و وقت شب فسردم
[B][M1]ندیدندم به جز برگ و گیا، روی[M2]نکردندم به جز صبح و صبا، بوی
[B][M1]در آغوش چمن، یکدم نشستم[M2]زمان دلربائی، دیده بستم
[B][M1]ز چهرم برد گرما، رونق و تاب[M2]نکرده جلوه، رنگم شد چو مهتاب
[B][M1]نه صحبت داشتم با آشنائی[M2]نه بلبل در وثاقم زد صلائی
[B][M1]اگر دارای سود و مای بودم[M2]عروس عشق را پیرایه بودم
[B][M1]اگر بر چهره‌ام تابی فزودند[M2]بدین تردستی از دستم ربودند
[B][M1]ز من، فردا دگر نام و نشان نیست[M2]حساب رنگ و بوئی، در میان نیست
[B][M1]کسی کو تکیه بر عهد جهان کرد[M2]درین سوداگری، چون من زیان کرد
[B][M1]فروزان شبنمی، کرد این سخن گوش[M2]بخندید و ببوسیدش بناگوش
[B][M1]بگفت، ای بی‌خبر، ما رهگذاریم[M2]بر این دیوار، نقشی می‌نگاریم
[B][M1]من آگه بودم از پایان این کار[M2]ترا آگاه کردن بود دشوار
[B][M1]ندانستی که در مهد گلستان[M2]سحر خندید گل، شب گشت پژمان
[B][M1]تو ماندی یک شبی شاداب و خرم[M2]نمیماند به جز یک لحظه شبنم
[B][M1]چه خوش بود ار صفای ژاله میماند[M2]جمال یاسمین و لاله میماند
[B][M1]جهان، یغما گر بس آب و رنگ است[M2]مرا هم چون تو وقت، ایدوست، تنگ است
[B][M1]من از افتادن خود، خنده کردم[M2]رخ گلبرگ را تابنده کردم
[B][M1]چو اشک، از چشم گردون افتادم[M2]به رخسار خوش گل، بوسه دادم
[B][M1]به گل، زین بیشتر زیور چه بخشد[M2]بشبنم، کار ازین بهتر چه بخشد
[B][M1]اگر چه عمر کوتاهم، دمی بود[M2]خوشم کاین قطره، روزی شبنمی بود
[B][M1]چو بر برگ گلی، یکدم نشستم[M2]ز گیتی خوشدلم، هر جا که هستم
[B][M1]اگر چه سوی من، کسرا نظر نیست[M2]کسی را، خوبی از من بیشتر نیست
[B][M1]نرنجیدم ز سیر چرخ گردان[M2]درونم پاک بود و روی، رخشان
[B][M1]چو گفتندم بیارام، آرمیدم[M2]چو فرمودند پنهان شو، پریدم
[B][M1]درخشیدم چو نور اندر سیاهی[M2]برفتم با نسیم صبحگاهی
[B][M1]نه خندیدم به بازیهای تقدیر[M2]نه دانستم چه بود این رمز و تفسیر
[B][M1]اگر چه یک نفس بودیم و مردیم[M2]چه باک، آن یک نفس را غم نخوردیم
[B][M1]بما دادند کالای وجودی[M2]که برداریم ازین سرمایه سودی
[A]
[B][M1]گفت گرگی با سگی، دور از رمه[M2]که سگان خویشند با گرگان، همه
[B][M1]از چه گشتستیم ما از هم بری[M2]خوی کردستیم با خیره‌سری
[B][M1]از چه معنی، خویشی ما ننگ شد[M2]کار ما تزویر و ریو و رنگ شد
[B][M1]نگذری تو هیچگاه از کوی ما[M2]ننگری جز خشمگین، بر روی ما
[B][M1]اولین فرض است خویشاوند را[M2]که بجوید گمشده پیوند را
[B][M1]هفته‌ها، خون خوردم از زخم گلو[M2]نه عیادت کردی و نه جستجو
[B][M1]ماهها نالیدم از تب، زار زار[M2]هیچ دانستی چه بود آن روزگار
[B][M1]بارها از پیری افتادم ز پا[M2]هیچ از دستم گرفتی، ای فتی
[B][M1]روزها صیاد، ناهارم گذاشت[M2]هیچ پرسیدی چه خوردم شام و چاشت
[B][M1]این چه رفتار است، ای یار قدیم[M2]تو ظنین از ما و ما در رنج و بیم
[B][M1]از پی یک بره، از شب تا سحر[M2]بس دوانیدی مرا در جوی و جر
[B][M1]از برای دنبه یک گوسفند[M2]بارها ما را رسانیدی گزند
[B][M1]آفت گرگان شدی در شهر و ده[M2]غیر، صد راه از تو خویشاوند به
[B][M1]گفت، این خویشان وبال گردنند[M2]دشمنان دوست، ما را دشمنند
[B][M1]گر ز خویشان تو خوانم خویش را[M2]کشته باشم هم بز و هم میش را
[B][M1]ما سگ مسکین بازاری نه‌ایم[M2]کاهل از سستی و بیکاری نه‌ایم
[B][M1]ما بکندیم از خیانتکار، پوست[M2]خواه دشمن بود خائن، خواه دوست
[B][M1]با سخن، خود را نمیبایست باخت[M2]خلق را از کارشان باید شناخت
[B][M1]غیر، تا همراه و خیراندیش تست[M2]صد ره ار بیگانه باشد، خویش تست
[B][M1]خویش بد خواهی، که غیر از بد نخواست[M2]از تو بیگانه است، پس خویشی کجاست
[B][M1]رو، که این خویشی نمی‌آید بکار[M2]گله از ده رفت، ما را واگذار
[A]
[B][M1]نهاد کودک خردی بسر، ز گل تاجی[M2]بخنده گفت، شهان را چنین کلاهی نیست
[B][M1]چو سرخ جامهٔ من، هیچ طفل جامه نداشت[M2]بسی مقایسه کردیم و اشتباهی نیست
[B][M1]خلیقه گفت که استاد یافت بهبودی[M2]نشاط بازی ما، بیشتر ز ماهی نیست
[B][M1]ز سنگریزه، جواهر بسی بتاج زدم[M2]هزار حیف که تختی و بارگاهی نیست
[B][M1]برو گذشت حکیمی و گفت، کای فرزند[M2]مبرهن است که مثل تو پادشاهی نیست
[B][M1]هنوز روح تو ز الایش بدن پاکست[M2]هنوز قلب تو را نیت تباهی نیست
[B][M1]بغیر نقش خوش کودکی نمی‌بینی[M2]بنقش نیک و بد هستیت، نگاهی نیست
[B][M1]ترا بس است همین برتری، که بر در تو[M2]بساط ظلمی و فریاد دادخواهی نیست
[B][M1]تو، مال خلق خدا را نکرده‌ای تاراج[M2]غذا و آتشت، از خون و اشک و آهی نیست
[B][M1]هنوز گنج تو، ایمن بود ز رخنهٔ دیو[M2]هنوز روی و ریا را سوی تو، راهی نیست
[B][M1]کسی جواهر تاج تو را نخواهد برد[M2]ولیک تاج شهی، گاه هست و گاهی نیست
[B][M1]نه باژبان فسادی، نه وامدار هوی[M2]ز خرمن دگران، با تو پر کاهی نیست
[B][M1]نرفته‌ای به دبستان عجب و خودبینی[M2]بموکبت ز غرور و هوی، سپاهی نیست
[B][M1]ترا فرشته بود رهنمون و شاهانرا[M2]بغیر اهرمن نفس، پیر راهی نیست
[B][M1]طلا خدا و طمع مسلک و طریقت شر[M2]جز آستانهٔ پندار، سجده‌گاهی نیست
[B][M1]قنات مال یتیم است و باغ، ملک صغیر[M2]تمام حاصل ظلم است، مال و جاهی نیست
[B][M1]شهود محکمهٔ پادشاه، دیوانند[M2]ولی بمحضر تو غیر حق، گواهی نیست
[B][M1]تو، در گذر گه خلق خدای نکندی چاه[M2]به رهگذار حیات تو، بیم چاهی نیست
[B][M1]تو، نقد عمر گرانمایه را نباخته‌ای[M2]درین جریدهٔ نو، صفحهٔ سیاهی نیست
[B][M1]به پیش پای تو، گر خاک و گر زر است، چه فرق[M2]بچشم بی طمعت، کوه پر کاهی نیست
[B][M1]در آن سفیه که آز و هوی‌ست کشتیبان[M2]غریق حادثه را، ساحل و پناهی نیست
[B][M1]کسیکه دایهٔ حرصش بگاهواره نهاد[M2]بخواب رفت و ندانست کانتباهی نیست
[B][M1]ز جد و جهد، غرض کیمیای مقصود است[M2]وگر نه بر صفت کیمیا گیاهی نیست
[A]
[B][M1]دزد عیاری، بفکر دستبرد[M2]گاه ره میزد، گهی ره میسپرد
[B][M1]در کمین رهنوردان مینشست[M2]هم کله میبرد و هم سر میشکست
[B][M1]روز، میگردید از کوئی بکوی[M2]شب، بسوی خانه‌ها میکرد روی
[B][M1]از طمع بودش بدست اندر، کمند[M2]بر همه دیوار و بامش میفکند
[B][M1]قفل از صندوق آهن میگشود[M2]خفته را پیراهن از تن می‌ربود
[B][M1]یک شبی آن سفلهٔ بی ننگ و نام[M2]جست ناگاه از یکی کوتاه بام
[B][M1]باز در آن راه کج بنهاد پای[M2]رفت با اهریمن ناخوب رای
[B][M1]این چنین رفتن، بچاه افتادن است[M2]سرنگون از پرتگاه افتادن است
[B][M1]اندرین ره، گرگها حیران شدند[M2]شیرها بی ناخن و دندان شدند
[B][M1]نفس یغماگر، چنان یغما کند[M2]که ترا در یک نفس، بی پا کند
[B][M1]هر که شاگرد طمع شد، دزد شد[M2]این چنین مزدور، اینش مزد شد
[B][M1]شد روان از کوچه‌ای، تاریک و تنگ[M2]تا کند با حیله، دستی چند رنگ
[B][M1]دید اندر ره، دری را نیمه‌باز[M2]شد درون و کرد آن در را فراز
[B][M1]شمع روشن کرد و رفت آهسته پیش[M2]در عجب شد گربه از آهستگیش
[B][M1]خانه‌ای ویرانتر از ویرانه دید[M2]فقر را در خانه، صاحبخانه دید
[B][M1]وصلها را جانشین گشته فراق[M2]بهر برد و باخت، نه جفت و نه طاق
[B][M1]قصه‌ای جز عجز و استیصال نه[M2]نامی از هستی به جز اطلاق نه
[B][M1]در شکسته، حجره و ایوان سیاه[M2]نه چراغ و نه بساط و نه رفاه
[B][M1]پایه و دیوار، از هم ریخته[M2]بام ویران گشته، سقف آویخته
[B][M1]در کناری، رفته درویشی بخواب[M2]شب لحافش سایه و روز آفتاب
[B][M1]بر کشیده فوطه‌ای پاره بسر[M2]هم ز دزد و هم ز خانه بی‌خبر
[B][M1]خواب ایمن، لیک بالین خشت و خاک[M2]روح در تن، لیک از پندار پاک
[B][M1]جسم خاکی بی‌نوا، جان بی‌نیاز[M2]راه دل روشن، در تحقیق باز
[B][M1]خاطرش خالی ز چون و چندها[M2]فارغ از آلایش پیوندها
[B][M1]نه سبوئی و نه آبی در سبو[M2]این چنین کس از چه میترسد، بگو
[B][M1]حرص را در زیر پای افکنده بود[M2]کشتهٔ آزند خلق، او زنده بود
[B][M1]الغرض، آن دزد چون چیزی نیافت[M2]فوطهٔ درویش بگرفت و شتافت
[B][M1]پا بدر بنهاد و بر دیوار شد[M2]در فتاد و خفته زان بیدار شد
[B][M1]مشتها بر سر زد و برداشت بانگ[M2]که نماند از هستی من، نیم دانگ
[B][M1]دزد آمد، خانه‌ام تاراج کرد[M2]تو بر آر از جانش، ای خلاق، گرد
[B][M1]مایه را دزدید و نانم شد فطیر[M2]جای نان، سنگش ده، ای رب قدیر
[B][M1]هر چه عمری گرد کردم، دزد برد[M2]کارگر من بودم و او مزد برد
[B][M1]هیچ شد، هم پرنیان و هم پلاس[M2]مرده بود امشب عسس، هنگام پاس
[B][M1]ای خدا، بردند فرش و بسترم[M2]موزه از پا، بالش از زیر سرم
[B][M1]لعل و مروارید دامن دامنم[M2]سیم از صندوقهای آهنم
[B][M1]راه من بست، آن سیه کار لیم[M2]راه او بر بند، ای حی قدیم
[B][M1]ای دریغا طاقهٔ کشمیریم[M2]برگ و ساز روزگار پیریم
[B][M1]ای دریغ آن خرقهٔ خز و سمور[M2]که ز من فرسنگها گردید دور
[B][M1]ای دریغا آن کلاه و پوستین[M2]ای دریغا آن کمربند و نگین
[B][M1]سر بگردید از غم و دل شد تباه[M2]ای خدا، با سر دراندازش بچاه
[B][M1]آنچه از من برد، ای حق مجیب[M2]میستان از او به دارو و طبیب
[B][M1]دزد شد زان بوالفضولی خشمگین[M2]بازگشت و فوطه را زد بر زمین
[B][M1]گفت بس کن فتنه، ای زشت عنود[M2]آنچه بردیم از تو، این یک فوطه بود
[B][M1]تو چه داری غیر ادبار، ای دغل[M2]ما چه پنهان کرده‌ایم اندر بغل
[B][M1]چند میگوئی ز جاه و مال و گنج[M2]تو نداری هیچ، نه در شش نه پنج
[B][M1]دزدتر هستی تو از من، ای دنی[M2]رهزن صد ساله را، ره میزنی
[B][M1]بسکه گفتی، خرقه کو و فرش کو[M2]آبرویم بردی، ای بی‌آبرو
[B][M1]ای دروغ و شر و تهمت، دین تو[M2]بر تو برمی‌گردد، این نفرین تو
[B][M1]فقر میبارد همی زین سقف و بام[M2]نه حلال است اندر اینجا، نه حرام
[B][M1]دزد گردون، پرده بردست از درت[M2]بخت، بنشاندست بر خاکسترت
[B][M1]من چه بردم، زین سرای آه و سوز[M2]تو چه داری، ای گدای تیره‌روز
[B][M1]گفت در ویرانهٔ دهر سپنج[M2]گنج ما این فوطه بود، از مال و گنج
[B][M1]گر که خلقان است، گر بیرنگ و رو[M2]ما همین داریم از زشت و نکو
[B][M1]کشت ما را حاصل، این یک خوشه بود[M2]عالم ما، اندرین یک گوشه بود
[B][M1]هر چه هست، اینست در انبان ما[M2]گوی ازین بهتر نزد چوگان ما
[B][M1]از قباهائی که اینجا دوختند[M2]غیر ازین، چیزی بما نفروختند
[B][M1]داده زین یک فوطه ما را، روزگار[M2]هم ضیاغ و هم حطام و هم عقار
[B][M1]ساعتی فرش و زمانی بوریاست[M2]شب لحافست و سحرگاهان رداست
[B][M1]گاه گردد ابره و گاه آستر[M2]گه ز بام آویزمش، گاهی ز در
[B][M1]پوستینش میکنم فصل شتا[M2]سفره‌ام این است، هر صبح و مسا
[B][M1]روزها، چون جبه‌اش در بر کنم[M2]شب ز اشکش غرق در گوهر کنم
[B][M1]از برای ما، درین بحر عمیق[M2]غیر ازین کشتی ندادند، ای رفیق
[B][M1]هر گهر خواهی، درین یک معدنست[M2]خرقه و پاتابه و پیراهن است
[B][M1]ثروت من بود این خلقان، از آن[M2]اینهمه بر سر زدم، کردم فغان
[B][M1]در ره ما گمرهان بی‌نوا[M2]هر زمان، ره میزند دزد هوی
[B][M1]گر که نور خویش را افزون کنی[M2]تیرگی را از جهان بیرون کنی
[B][M1]کار دیو نفس، دیگر گون شود[M2]زین بساط روشنی، بیرون شود
[B][M1]گر سیاهی را کنی با خود شریک[M2]هم سیاهی از تو ماند مرده ریگ
[B][M1]کوش کاندر زیر چرخ نیلگون[M2]نور تو باشد ز هر ظلمت فزون
[B][M1]آز دزد است و ربودن کار اوست[M2]چیره‌دستی، رونق بازار اوست
[B][M1]او نشست آسوده و خفتیم ما[M2]او نهفت اندیشه و گفتیم ما
[B][M1]آخر این طوفان، کروی جان برد[M2]آنچه در کیسه است در دامان برد
[B][M1]آخر، این بیباک دزد کهنه‌کار[M2]از تو آن دزدد، که بیش آید بکار
[B][M1]نفس جان دزدد، نه گاو و گوسفند[M2]جز ببام دل، نیندازد کمند
[B][M1]تا نیفتادی، درین ظلمت ز پای[M2]روشنی خواه از چراغ عقل و رای
[B][M1]آدمیخوار است، حرص خودپرست[M2]دست او بر بند، تا دستیت هست
[B][M1]گرگ راه است، این سیه دل رهنمای[M2]بشکنش سر، تا ترا نشکسته پای
[B][M1]هر که با اهریمنان دمساز شد[M2]در همه کردارشان انباز شد
[B][M1]این پلنگ آنگه بیوبارد ترا[M2]که تن خاکی زبون دارد ترا
[A]
[B][M1]آن نشنیدید که یک قطره اشک[M2]صبحدم از چشم یتیمی چکید
[B][M1]برد بسی رنج نشیب و فراز[M2]گاه در افتاد و زمانی دوید
[B][M1]گاه درخشید و گهی تیره ماند[M2]گاه نهان گشت و گهی شد پدید
[B][M1]عاقبت افتاد بدامان خاک[M2]سرخ نگینی بسر راه دید
[B][M1]گفت، که ای، پیشه و نام تو چیست[M2]گفت مرا با تو چه گفت و شنید
[B][M1]من گهر ناب و تو یک قطره آب[M2]من ز ازل پاک، تو پست و پلید
[B][M1]دوست نگردند فقیر و غنی[M2]یار نباشند شقی و سعید
[B][M1]اشک بخندید که رخ بر متاب[M2]بی سبب، از خلق نباید رمید
[B][M1]داد بهر یک، هنر و پرتوی[M2]آنکه در و گوهر و اشک آفرید
[B][M1]من گهر روشن گنج دلم[M2]فارغم از زحمت قفل و کلید
[B][M1]پرده‌نشین بودم ازین پیشتر[M2]دور جهان، پرده ز کارم کشید
[B][M1]برد مرا باد حوادث نوا[M2]داد تو را، پیک سعادت نوید
[B][M1]من سفر دیده ز دل کرده‌ام[M2]کس نتوانست چنین ره برید
[B][M1]آتش آهیم، چنین آب کرد[M2]آب شنیدید کز آتش جهید
[B][M1]من بنظر قطره، بمعنی یمم[M2]دیده ز موجم نتواند رهید
[B][M1]همنفسم گشت شبی آرزو[M2]همسفرم بود، صباحی امید
[B][M1]تیرگی ملک تنم، رنجه کرد[M2]رنگم از آن روی، بدینسان پرید
[B][M1]تاب من، از تاب تو افزونتر است[M2]گر چه تو سرخی بنظر، من سپید
[B][M1]چهر من از چهرهٔ جان، یافت رنگ[M2]نور من، از روشنی دل رسید
[B][M1]نکته درینجاست، که ما را فروخت[M2]گوهری دهر و شما را خرید
[B][M1]کاش قضایم، چو تو برمیفراشت[M2]کاش سپهرم، چو تو برمیگزید
[A]
[B][M1]شنیدستم که اندر معدنی تنگ[M2]سخن گفتند با هم، گوهر و سنگ
[B][M1]چنین پرسید سنگ از لعل رخشان[M2]که از تاب که شد، چهرت فروزان
[B][M1]بدین پاکیزه‌روئی، از کجائی[M2]که دادت آب و رنگ و روشنائی
[B][M1]درین تاریک جا، جز تیرگی نیست[M2]بتاریکی درون، این روشنی چیست
[B][M1]بهر تاب تو، بس رخشندگیهاست[M2]در این یک قطره، آب زندگیهاست
[B][M1]بمعدن، من بسی امید راندم[M2]تو گر صد سال، من صد قرن ماندم
[B][M1]مرا آن پستی دیرینه بر جاست[M2]فروغ پاکی، از چهر تو پیداست
[B][M1]بدین روشن دلی، خورشید تابان[M2]چرا با من تباهی کرد زینسان
[B][M1]مرا از تابش هر روزه، بگداخت[M2]ترا آخر، متاع گوهری ساخت
[B][M1]اگر عدل است، کار چرخ گردان[M2]چرا من سنگم و تو لعل رخشان
[B][M1]نه ما را دایهٔ ایام پرورد[M2]چرا با من چنین، با تو چنان کرد
[B][M1]مرا نقصان، تو را افزونی آموخت[M2]ترا افروخت رخسار و مرا سوخت
[B][M1]ترا، در هر کناری خواستاریست[M2]مرا، سرکوبی از هر رهگذریست
[B][M1]ترا، هم رنگ و هم ار زندگی هست[M2]مرا زین هر دو چیزی نیست در دست
[B][M1]ترا بر افسر شاهان نشانند[M2]مرا هرگز نپرسند و ندانند
[B][M1]بود هر گوهری را با تو پیوند[M2]گه انگشتر شوی، گاهی گلوبند
[B][M1]من، اینسان واژگون طالع، تو فیروز[M2]تو زینسان دلفروز و من بدین روز
[B][M1]بنرمی گفت او را گوهر ناب[M2]جوابی خوبتر از در خوشاب
[B][M1]کزان معنی مرا گرم است بازار[M2]که دیدم گرمی خورشید، بسیار
[B][M1]از آنرو، چهره‌ام را سرخ شد رنگ[M2]که بس خونابه خوردم در دل سنگ
[B][M1]از آن ره، بخت با من کرد یاری[M2]که در سختی نمودم استواری
[B][M1]به اختر، زنگی شب راز میگفت[M2]سپهر، آن راز با من باز میگفت
[B][M1]ثریا کرد با من تیغ‌بازی[M2]عطارد تا سحر، افسانه‌سازی
[B][M1]زحل، با آنهمه خونخواری و خشم[M2]مرا میدید و خون میریخت از چشم
[B][M1]فلک، بر نیت من خنده میکرد[M2]مرا زین آرزو شرمنده می‌کرد
[B][M1]سهیلم رنجها میداد پنهان[M2]بفکرم رشکها میبرد کیهان
[B][M1]نشستی ژاله‌ای، هر گه بکهسار[M2]بدوش من گرانتر میشدی بار
[B][M1]چنانم میفشردی خاره و سنگ[M2]که خونم موج میزد در دل تنگ
[B][M1]نه پیدا بود روز اینجا، نه روزن[M2]نه راه و رخنه‌ای بر کوه و برزن
[B][M1]بدان درماندگی بودم گرفتار[M2]که باشد نقطه اندر حصن پرگار
[B][M1]گهی گیتی، ز برفم جامه پوشید[M2]گهی سیلم، بگوش اندر خروشید
[B][M1]زبونیها ز خاک و آب دیدم[M2]ز مهر و ماه، منت‌ها کشیدم
[B][M1]جدی هر شب، بفکر بازئی چند[M2]بمن میکرد چشم اندازئی چند
[B][M1]ثوابت، قصه‌ها کردند تفسیر[M2]کواکب برجها دادند تغییر
[B][M1]دگرگون گشت بس روز و مه و سال[M2]مرا جاوید یکسان بود احوال
[B][M1]اگر چه کار بر من بود دشوار[M2]بخود دشوار می‌نشمردمی کار
[B][M1]نه دیدم ذره‌ای از روشنائی[M2]نه با یک ذره، کردم آشنائی
[B][M1]نه چشمم بود جز با تیرگی رام[M2]نه فرق صبح میدانستم از شام
[B][M1]بسی پاکان شدند آلوده دامن[M2]بسی برزیگران را سوخت خرمن
[B][M1]بسی برگشت، راه و رسم گردون[M2]که پا نگذاشتیم ز اندازه بیرون
[B][M1]چو دیدندم چنان در خط تسلیم[M2]مرا بس نکته‌ها کردند تعلیم
[B][M1]بگفتندم ز هر رمزی بیانی[M2]نمودندم ز هر نامی نشانی
[B][M1]ببخشیدند چون تابی تمامم[M2]بدخشی لعل بنهادند نامم
[B][M1]مرا در دل، نهفته پرتوی بود[M2]فروزان مهر، آن پرتو بیفزود
[B][M1]کمی در اصل من میبود پاکی[M2]شد آن پاکی، در آخر تابناکی
[B][M1]چو طبعم اقتضای برتری داشت[M2]مرا آن برتری، آخر برافراشت
[B][M1]نه تاب و ارزش من، رایگانی است[M2]سزای رنج قرنی زندگانی است
[B][M1]نه هر پاکیزه روئی، پاکزاد است[M2]که نسل پاک، ز اصل پاک زاد است
[B][M1]نه هر کوهی، بدامن داشت معدن[M2]نه هر کان نیز دارد لعل روشن
[B][M1]یکی غواص، درجی گران بود[M2]پر از مشتی شبه دیدش، چو بگشود
[B][M1]بگو این نکته با گوهر فروشان[M2]که خون خورد و گهر شد سنگ در کان
[A]
[B][M1]مادر موسی، چو موسی را به نیل[M2]در فکند، از گفتهٔ رب جلیل
[B][M1]خود ز ساحل کرد با حسرت نگاه[M2]گفت کای فرزند خرد بی‌گناه
[B][M1]گر فراموشت کند لطف خدای[M2]چون رهی زین کشتی بی ناخدای
[B][M1]گر نیارد ایزد پاکت بیاد[M2]آب خاکت را دهد ناگه بباد
[B][M1]وحی آمد کاین چه فکر باطل است[M2]رهرو ما اینک اندر منزل است
[B][M1]پردهٔ شک را برانداز از میان[M2]تا ببینی سود کردی یا زیان
[B][M1]ما گرفتیم آنچه را انداختی[M2]دست حق را دیدی و نشناختی
[B][M1]در تو، تنها عشق و مهر مادری است[M2]شیوهٔ ما، عدل و بنده پروری است
[B][M1]نیست بازی کار حق، خود را مباز[M2]آنچه بردیم از تو، باز آریم باز
[B][M1]سطح آب از گاهوارش خوشتر است[M2]دایه‌اش سیلاب و موجش مادر است
[B][M1]رودها از خود نه طغیان میکنند[M2]آنچه میگوئیم ما، آن میکنند
[B][M1]ما، بدریا حکم طوفان میدهیم[M2]ما، بسیل و موج فرمان می‌دهیم
[B][M1]نسبت نسیان بذات حق مده[M2]بار کفر است این، بدوش خود منه
[B][M1]به که برگردی، بما بسپاریش[M2]کی تو از ما دوست‌تر میداریش
[B][M1]نقش هستی، نقشی از ایوان ماست[M2]خاک و باد و آب، سرگردان ماست
[B][M1]قطره‌ای کز جویباری میرود[M2]از پی انجام کاری میرود
[B][M1]ما بسی گم گشته، باز آورده‌ایم[M2]ما، بسی بی توشه را پرورده‌ایم
[B][M1]میهمان ماست، هر کس بینواست[M2]آشنا با ماست، چون بی آشناست
[B][M1]ما بخوانیم، ار چه ما را رد کنند[M2]عیب پوشیها کنیم، ار بد کنند
[B][M1]سوزن ما دوخت، هر جا هر چه دوخت[M2]زاتش ما سوخت، هر شمعی که سوخت
[B][M1]کشتئی زاسیب موجی هولناک[M2]رفت وقتی سوی غرقاب هلاک
[B][M1]تند بادی، کرد سیرش را تباه[M2]روزگار اهل کشتی شد سیاه
[B][M1]طاقتی در لنگر و سکان نماند[M2]قوتی در دست کشتیبان نماند
[B][M1]ناخدایان را کیاست اندکی است[M2]ناخدای کشتی امکان یکی است
[B][M1]بندها را تار و پود، از هم گسیخت[M2]موج، از هر جا که راهی یافت ریخت
[B][M1]هر چه بود از مال و مردم، آب برد[M2]زان گروه رفته، طفلی ماند خرد
[B][M1]طفل مسکین، چون کبوتر پر گرفت[M2]بحر را چون دامن مادر گرفت
[B][M1]موجش اول، وهله، چون طومار کرد[M2]تند باد اندیشهٔ پیکار کرد
[B][M1]بحر را گفتم دگر طوفان مکن[M2]این بنای شوق را، ویران مکن
[B][M1]در میان مستمندان، فرق نیست[M2]این غریق خرد، بهر غرق نیست
[B][M1]صخره را گفتم، مکن با او ستیز[M2]قطره را گفتم، بدان جانب مریز
[B][M1]امر دادم باد را، کان شیرخوار[M2]گیرد از دریا، گذارد در کنار
[B][M1]سنگ را گفتم بزیرش نرم شو[M2]برف را گفتم، که آب گرم شو
[B][M1]صبح را گفتم، برویش خنده کن[M2]نور را گفتم، دلش را زنده کن
[B][M1]لاله را گفتم، که نزدیکش بروی[M2]ژاله را گفتم، که رخسارش بشوی
[B][M1]خار را گفتم، که خلخالش مکن[M2]مار را گفتم، که طفلک را مزن
[B][M1]رنج را گفتم، که صبرش اندک است[M2]اشک را گفتم، مکاهش کودک است
[B][M1]گرگ را گفتم، تن خردش مدر[M2]دزد را گفتم، گلوبندش مبر
[B][M1]بخت را گفتم، جهانداریش ده[M2]هوش را گفتم، که هشیاریش ده
[B][M1]تیرگیها را نمودم روشنی[M2]ترسها را جمله کردم ایمنی
[B][M1]ایمنی دیدند و ناایمن شدند[M2]دوستی کردم، مرا دشمن شدند
[B][M1]کارها کردند، اما پست و زشت[M2]ساختند آئینه‌ها، اما ز خشت
[B][M1]تا که خود بشناختند از راه، چاه[M2]چاهها کندند مردم را براه
[B][M1]روشنیها خواستند، اما ز دود[M2]قصرها افراشتند، اما به رود
[B][M1]قصه‌ها گفتند بی‌اصل و اساس[M2]دزدها بگماشتند از بهر پاس
[B][M1]جامها لبریز کردند از فساد[M2]رشته‌ها رشتند در دوک عناد
[B][M1]درسها خواندند، اما درس عار[M2]اسبها راندند، اما بی‌فسار
[B][M1]دیوها کردند دربان و وکیل[M2]در چه محضر، محضر حی جلیل
[B][M1]سجده‌ها کردند بر هر سنگ و خاک[M2]در چه معبد، معبد یزدان پاک
[B][M1]رهنمون گشتند در تیه ضلال[M2]توشه‌ها بردند از وزر و وبال
[B][M1]از تنور خودپسندی، شد بلند[M2]شعلهٔ کردارهای ناپسند
[B][M1]وارهاندیم آن غریق بی‌نوا[M2]تا رهید از مرگ، شد صید هوی
[B][M1]آخر، آن نور تجلی دود شد[M2]آن یتیم بی‌گنه، نمرود شد
[B][M1]رزمجوئی کرد با چون من کسی[M2]خواست یاری، از عقاب و کرکسی
[B][M1]کردمش با مهربانیها بزرگ[M2]شد بزرگ و تیره دلتر شد ز گرگ
[B][M1]برق عجب، آتش بسی افروخته[M2]وز شراری، خانمان‌ها سوخته
[B][M1]خواست تا لاف خداوندی زند[M2]برج و باروی خدا را بشکند
[B][M1]رای بد زد، گشت پست و تیره رای[M2]سرکشی کرد و فکندیمش ز پای
[B][M1]پشه‌ای را حکم فرمودم که خیز[M2]خاکش اندر دیدهٔ خودبین بریز
[B][M1]تا نماند باد عجبش در دماغ[M2]تیرگی را نام نگذارد چراغ
[B][M1]ما که دشمن را چنین میپروریم[M2]دوستان را از نظر، چون میبریم
[B][M1]آنکه با نمرود، این احسان کند[M2]ظلم، کی با موسی عمران کند
[B][M1]این سخن، پروین، نه از روی هوی ست[M2]هر کجا نوری است، ز انوار خداست
[A]
[B][M1]با مرغکان خویش، چنین گفت ماکیان[M2]کای کودکان خرد، گه کارکردن است
[B][M1]روزی طلب کنید، که هر مرغ خرد را[M2]اول وظیفه، رسم و ره دانه چیدن است
[B][M1]بی رنج نوک و پا، نتوان چینه جست و خورد[M2]گر آب و دانه‌ایست، بخونابه خوردن است
[B][M1]درمانده نیستید، شما را بقدر خویش[M2]هم نیروی نشستن و هم راه رفتن است
[B][M1]پنهان، ز خوشه‌ای بربائید دانه‌ای[M2]در قریه گفتگوست، که هنگام خرمن است
[B][M1]فریاد شوق و بازی طفلانه، هفته‌ایست[M2]گر بشنوید، وقت نصیحت شنیدن است
[B][M1]گیتی، دمی که رو بسیاهی نهد، شب است[M2]چشم، آنزمان که خسته شود، گاه خفتن است
[B][M1]بی من ز لانه دور نگردید هیچ یک[M2]تنها، چه اعتبار در این کوی و برزن است
[B][M1]از چشم طائران شکاری، نهان شوید[M2]گویند با قبیلهٔ ما، باز دشمن است
[B][M1]جز بانگ فتنه، هیچ بگوشم نمیرسد[M2]یا حرف سر بریدن و یا پوست کندن است
[B][M1]نخجیرگاهها و کانها و تیرهاست[M2]سیمرغ را، نه بیهده در قاف مسکن است
[B][M1]با طعمه‌ای ز جوی و جری، اکتفا کنید[M2]آسیب آدمی است، هر آنجا که ارزان است
[B][M1]هر جا که سوگ و سور بود، مرغ خانگی[M2]رانش بسیخ و سینه بدیگ مسمن است
[B][M1]از خون صدهزار چو ما طائر ضعیف[M2]هر صبح و شام، دامن گیتی ملون است
[B][M1]از آب و دان خانهٔ بیگانگان چه سود[M2]هر کس که منزوی است زاندیشه ایمن است
[B][M1]پیدا هزار دام ز هر بام کوتهی است[M2]پنهان هزار چشم بسوراخ و روزن است
[B][M1]زینسان که حمله میکند این گنبد کبود[M2]افتد، نرفته نیمرهی، گر تهمتن است
[B][M1]هر نقطه را، بدیدهٔ تحقیق بنگرید[M2]صیاد را علامت خونین بدامن است
[B][M1]از لانه، هیچگاه نگردید تنگ دل[M2]کاینخانه بس فراخ و بسی پاک و روشن است
[B][M1]با مرغ خانه، مرغ هوا را تفاوتی است[M2]بال و پر شما، نه برای پریدن است
[B][M1]ما را به یک دقیقه توانند بست و کشت[M2]پرواز و سیر و جلوه، ز مرغان گلشن است
[B][M1]گر به دام حیلهٔ مردم فتاده‌ایم[M2]ایام هم، چو وقت رسد، مردم افکن است
[B][M1]تلخست زخم خوردن و دین جفای سنگ[M2]گر زانکه سنگ کودک و گر زخم سوزن است
[B][M1]جائی که آب و دانه و گلزار و سبزه‌ایست[M2]آنجا فریب خوردن طفلان، مبرهن است
[A]
[B][M1]یکی مرغ زیرک، ز کوتاه بامی[M2]نظر کرد روزی، بگسترده دامی
[B][M1]بسان ره اهرمن، پیچ پیچی[M2]بکدار نطعی، ز خون سرخ فامی
[B][M1]همه پیچ و تابش، عیان گیروداری[M2]همه نقش زیباش، روشن ظلامی
[B][M1]بهر دانه‌ای، قصه‌ای از فریبی[M2]بهر ذره نوری، حدیثی ز شامی
[B][M1]بپهلوش، صیاد ناخوبرویی[M2]بکشتن حریصی، بخون تشنه کامی
[B][M1]نه عاریش از دامن آلوده کردن[M2]نه‌اش بیم ننگی، نه پروای نامی
[B][M1]زمانی فشردی و گاهی شکستی[M2]گلوی تذروی و بال حمامی
[B][M1]از آن خدعه، آگاه مرغ دانا[M2]بصیاد داد از بلندی سلامی
[B][M1]بپرسید این منظر جانفزا چیست[M2]که دارد شکوه و صفای تمامی
[B][M1]بگفتا، سرائی است آباد و ایمن[M2]فرود آی از بهر گشت و خرامی
[B][M1]خریدار ملک امان شو، چه حاصل[M2]ز سرگشتگیهای عمر حرامی
[B][M1]بخندید، کاین خانه نتوان خریدن[M2]که مشتی نخ است و ندارد دوامی
[B][M1]نماند بغیر از پر و استخوانی[M2]از آن کو نهد سوی این خانه گامی
[B][M1]نبندیم چشم و نیفتیم در چه[M2]نبخشیم چیزی، نخواهیم وامی
[B][M1]بدامان و دست تو، هر قطرهٔ خون[M2]مرا داده است از بلائی پیام
[B][M1]فریب جهان، پخته کردست ما را[M2]تو، آتش نگه‌دار از بهر خامی
[A]
[B][M1]محتسب، مستی به ره دید و گریبانش گرفت[M2]مست گفت ای دوست، این پیراهن است، افسار نیست
[B][M1]گفت: مستی، زان سبب افتان و خیزان میروی[M2]گفت: جرم راه رفتن نیست، ره هموار نیست
[B][M1]گفت: میباید تو را تا خانهٔ قاضی برم[M2]گفت: رو صبح آی، قاضی نیمه‌شب بیدار نیست
[B][M1]گفت: نزدیک است والی را سرای، آنجا شویم[M2]گفت: والی از کجا در خانهٔ خمار نیست
[B][M1]گفت: تا داروغه را گوئیم، در مسجد بخواب[M2]گفت: مسجد خوابگاه مردم بدکار نیست
[B][M1]گفت: دیناری بده پنهان و خود را وارهان[M2]گفت: کار شرع، کار درهم و دینار نیست
[B][M1]گفت: از بهر غرامت، جامه‌ات بیرون کنم[M2]گفت: پوسیدست، جز نقشی ز پود و تار نیست
[B][M1]گفت: آگه نیستی کز سر در افتادت کلاه[M2]گفت: در سر عقل باید، بی کلاهی عار نیست
[B][M1]گفت: می بسیار خوردی، زان چنین بیخود شدی[M2]گفت: ای بیهوده‌گو، حرف کم و بسیار نیست
[B][M1]گفت: باید حد زند هشیار مردم، مست را[M2]گفت: هشیاری بیار، اینجا کسی هشیار نیست
[A]
[B][M1]دید موری طاسک لغزنده‌ای[M2]از سر تحقیر، زد لبخنده‌ای
[B][M1]کاین ره از بیرون همه پیچ و خم است[M2]وز درون، تاریکی و دود و دم است
[B][M1]فصل باران است و برف و سیل و باد[M2]ناگه این دیوار خواهد اوفتاد
[B][M1]ای که در این خانه صاحبخانه‌ای[M2]هر که هستی، از خرد بیگانه‌ای
[B][M1]نیست، میدانم ترا انبار و توش[M2]پس چه خواهی خوردن، ای بی‌عقل و هوش
[B][M1]از برای کار خود، پائی بزن[M2]نوبت تدبیر شد، رائی بزن
[B][M1]زندگانی، جز معمائی نبود[M2]وقت، غیر از خوان یغمائی نبود
[B][M1]تا نپیمائی ره سعی و عمل[M2]این معما را نخواهی کرد حل
[B][M1]هر کجا راهی است، ما پیموده‌ایم[M2]هر کجا توشی است، آنجا بوده‌ایم
[B][M1]تو ز اول سست کردی پایه را[M2]سود، اندک بود اندک مایه را
[B][M1]نیست خالی، دوش ما از بار ما[M2]کوشش اندر دست ما، افزار ما
[B][M1]گر به سیر و گشت، می‌پرداختیم[M2]از کجا آن لانه را می‌ساختیم
[B][M1]هر که توشی گرد کرد، او چاشت خورد[M2]هر که زیرک بود، او زد دستبرد
[B][M1]دستبردی زد زمانه هر نفس[M2]دستبردی هم تو زن، ای بوالهوس
[B][M1]آخر، این سرچشمه خواهد شد خراب[M2]در سبوی خویش، باید داشت آب
[B][M1]سرد میگردد تنور آسمان[M2]در تنور گرم، باید پخت نان
[B][M1]مور، تا پی داشت در پا، سرفشاند[M2]چون تو، اندر گوشهٔ عزلت نماند
[B][M1]مادر من، گفت در طفلی بمن[M2]رو، بکوش از بهر قوت خویشتن
[B][M1]کس نخواهد بعد ازین، بار تو برد[M2]جنس ما را نیست، خرد و سالخورد
[B][M1]بس بزرگست این وجود خرد ما[M2]وقت دارد کار و خواب و خورد ما
[B][M1]خرد بودیم و بزرگی خواستیم[M2]هم در افتادیم و هم برخاستیم
[B][M1]مور خوارش گفت، کای یار عزیز[M2]گر تو نقاشی، بیا طرحی بریز
[B][M1]نیک دانستم که اندر دوستی[M2]همچو مغز خالص بی پوستی
[B][M1]یک نفس، بنای این دیوار باش[M2]در خرابیهای ما، معمار باش
[B][M1]این بنا را ساختیم، اما چه سود[M2]خانهٔ بی صحن و سقف و بام بود
[B][M1]مهرهٔ تدبیر، دور انداختیم[M2]زان سبب، بردی تو و ما باختیم
[B][M1]کیست ما را از تو خیراندیش تر[M2]کاشکی می‌آمدی زین پیشتر
[B][M1]گر باین ویرانه، آبادی دهی[M2]در حقیقت، داد استادی دهی
[B][M1]فکر ما، تعمیر این بام و فضاست[M2]هر چه پیش آید جز این، کار قضاست
[B][M1]تو طبیب حاذق و ما دردمند[M2]ما در این پستی، تو در جای بلند
[B][M1]تا که بر می‌آیدت کاری ز دست[M2]رونقی ده، گر که بازاری شکست
[B][M1]مور مغرور، این حکایت چون شنید[M2]گفت، تا زود است باید رفت و دید
[B][M1]پای اندر ره نهاد، آمد فرود[M2]گر چه رفتن بود و برگشتن نبود
[B][M1]کار را دشوار دید، از کار ماند[M2]در عجب زان راه ناهموار ماند
[B][M1]مور طفل، اما حوادث پیر بود[M2]احتمال چاره‌جوئی دیر بود
[B][M1]دام محکم، ضعف در حد کمال[M2]ایستادن سخت و برگشتن محال
[B][M1]از برای پایداری، پای نه[M2]بهر صبر و بردباری، جای نه
[B][M1]چونکه دید آن صید مسکین، مور خوار[M2]گفت: گر کارآگهی، اینست کار
[B][M1]خانهٔ ما را نمیکردی پسند[M2]بد پسند است، این وجود آزمند
[B][M1]تو بدین طفلی، که گفت استاد شو[M2]باد افکن در سر و بر باد شو
[B][M1]خوب لغزیدی و گشتی سرنگون[M2]خوب خواهیمت مکید، این لحظه خون
[B][M1]بسکه از معماری خود، دم زدی[M2]خانهٔ تدبیر را، بر هم زدی
[B][M1]دام را اینگونه باید ساختن[M2]چون تو خودبین را بدام انداختن
[B][M1]عیب کردی، این ره لغزنده را[M2]طاس را دیدی، ندیدی بنده را
[B][M1]من هزاران چون تو را دادم فریب[M2]زان فریب، آگه شوی عما قریب
[B][M1]هیچ پرسیدی که صاحبخانه کیست[M2]هیچ گفتی در پس این پرده چیست
[B][M1]دیده را بستی و افتادی بچاه[M2]ره شناسا، این تو و این پرتگاه
[B][M1]طاس لغزنده است، ای دل، آز تو[M2]مبتلائی، گر شود دمساز تو
[B][M1]زین حکایت، قصهٔ خود گوشدار[M2]تو چو موری و هوی چون مورخوار
[B][M1]چون شدی سرگشته در تیه نیاز[M2]با خبر باش از نشیب و از فراز
[B][M1]تا که این روباه رنگین کرد دم[M2]بس خروس از خانه‌داران گشت گم
[B][M1]پا منه بیرون ز خط احتیاط[M2]تا چو طومارت، نپیچاند بساط
[A]
[B][M1]شنیده‌اید میان دو قطره خون چه گذشت[M2]گه مناظره، یک روز بر سر گذری
[B][M1]یکی بگفت به آن دیگری، تو خون که‌ای[M2]من اوفتاده‌ام اینجا، ز دست تاجوری
[B][M1]بگفت، من بچکیدم ز پای خارکنی[M2]ز رنج خار، که رفتش بپا چو نیشتری
[B][M1]جواب داد ز یک چشمه‌ایم هر دو، چه غم[M2]چکیده‌ایم اگر هر یک از تن دگری
[B][M1]هزار قطرهٔ خون در پیاله یکرنگند[M2]تفاوت رگ و شریان نمیکند اثری
[B][M1]ز ما دو قطرهٔ کوچک چه کار خواهد خاست[M2]بیا شویم یکی قطرهٔ بزرگتری
[B][M1]براه سعی و عمل، با هم اتفاق کنیم[M2]که ایمنند چنین رهروان ز هر خطری
[B][M1]در اوفتیم ز رودی میان دریائی[M2]گذر کنیم ز سرچشمه‌ای بجوی و جری
[B][M1]بخنده گفت، میان من و تو فرق بسی است[M2]توئی ز دست شهی، من ز پای کارگری
[B][M1]برای همرهی و اتحاد با چو منی[M2]خوش است اشک یتیمی و خون رنجبری
[B][M1]تو از فراغ دل و عشرت آمدی بوجود[M2]من از خمیدن پشتی و زحمت کمری
[B][M1]ترا به مطبخ شه، پخته شد همیشه طعام[M2]مرا به آتش آهی و آب چشم تری
[B][M1]تو از فروغ می ناب، سرخ رنگ شدی[M2]من از نکوهش خاری و سوزش جگری
[B][M1]مرا به ملک حقیقت، هزار کس بخرد[M2]چرا که در دل کان دلی، شدم گهری
[B][M1]قضا و حادثه، نقش من از میان نبرد[M2]کدام قطرهٔ خون را، بود چنین هنری
[B][M1]درین علامت خونین، نهان دو صد دریاست[M2]ز ساحل همه، پیداست کشتی ظفری
[B][M1]ز قید بندگی، این بستگان شوند آزاد[M2]اگر بشوق رهائی، زنند بال و پری
[B][M1]یتیم و پیره‌زن، اینقدر خون دل نخورند[M2]اگر بخانهٔ غارتگری فتد شرری
[B][M1]بحکم نا حق هر سفله، خلق را نکشند[M2]اگر ز قتل پدر، پرسشی کند پسری
[B][M1]درخت جور و ستم، هیچ برگ و بار نداشت[M2]اگر که دست مجازات، میزدش تبری
[B][M1]سپهر پیر، نمیدوخت جامهٔ بیداد[M2]اگر نبود ز صبر و سکوتش آستری
[B][M1]اگر که بدمنشی را کشند بر سر دار[M2]بجای او ننشیند بزور ازو بتری
[A]
[B][M1]با مور گفت مار، سحرگه بمرغزار[M2]کاز ضعف و بیخودی، تو چنین خردی و نزار
[B][M1]همچون تو، ناتوان نشنیدم بهیچ جا[M2]هر چند دیده‌ام چو تو جنبندگان هزار
[B][M1]غافل چرا روی، که کشندت چو غافلان[M2]پشت از چه خم کنی، که نهندت به پشت بار
[B][M1]سر بر فراز، تا نزنندت بسر قفا[M2]تن نیک‌دار، تا ندهندت به تن فشار
[B][M1]از خود مرو، ز دیدن هر دست زورمند[M2]جان عزیز، خیره بهر پا مکن نثار
[B][M1]کار بزرگ هستی خود را مگیر خرد[M2]آگه چو زین شمار نه‌ای، پند گوشدار
[B][M1]از سست کاری، اینهمه سختی کشی و رنج[M2]بی موجبی کسی نشد، ایدوست، چون تو خوار
[B][M1]آن را که پای ظلم نهد بر سرت، بزن[M2]چالاک باش همچو من، اندر زمان کار
[B][M1]از خویشتن دفاع کن، ارزانکه زنده‌ای[M2]از من، ببین چگونه کند هر کسی فرار
[B][M1]ننگ است با دو چشم به چه سرنگون شدن[M2]مرگ است زندگانی بی قدر و اعتبار
[B][M1]من، جسم زورمند بسی سرد کرده‌ام[M2]هرگز نداده‌ام به بداندیش زینهار
[B][M1]سرگشته چون تو، بر سر هر ره نگشته‌ام[M2]گاهی به سبزه خفته‌ام آسوده، گه به غار
[B][M1]از بهر نیم دانه، تو عمری تلف کنی[M2]من صبح موش صید کنم، شام سوسمار
[B][M1]همواره در گذرگه خلقی، تو تیره‌روز[M2]هر روز پایمالی و هر لحظه بی‌قرار
[B][M1]خندید مور و گفت، چنین است رسم و راه[M2]از رنج و سعی خویش، مرا نیست هیچ عار
[B][M1]آسوده آنکه در پی گنجی کشید رنج[M2]شاد آنکه چون منش، قدمی بود استوار
[B][M1]بیهش چه خوانیم، که ندیدست هیچ کس[M2]مانند مور، عاقبت اندیش و هوشیار
[B][M1]من، دانه‌ای به لانه کشم با هزار سعی[M2]از پا دراوفتم به ره اندر، هزار بار
[B][M1]از کار سخت خود نکنم هیچ شکوه، زانک[M2]ناکرده کار، می‌نتوان زیست کامکار
[B][M1]غافل توئی، که بد کنی و بی‌خبر روی[M2]در رهگذر من نبود دام و گیر و دار
[B][M1]من، تن بخاک میکشم و بار میبرم[M2]از مور، بیش ازین چه توان داشت انتظار
[B][M1]کوشم بزندگی و ننالم بگاه مرگ[M2]زین زندگی و مرگ که بودست شرمسار
[B][M1]جز سعی، نیست مورچگان را وظیفه‌ای[M2]با فکر سیر و خفتن خوش، مور را چه کار
[B][M1]شادم که نیست نیروی آزار کردنم[M2]در زحمت است، آنکه تو هستیش در جوار
[B][M1]جز بددلی و فکرت پستت، چه خصلتی است[M2]از مردم زمانه، ترا کیست دوستدار
[B][M1]ایمن مشو ز فتنه، چو خود فتنه میکنی[M2]گر چیره‌ای تو، چیره‌تر است از تو روزگار
[B][M1]افسونگر زمانه، ترا هم کندن فسون[M2]صیاد چرخ پیر، ترا هم کند شکار
[B][M1]ای بی‌خبر، قبیلهٔ ما بس هنرورند[M2]هرگز نبوده‌است هنرمند، خاکسار
[B][M1]مورم، کسی مرا نکشد هیچگه بعمد[M2]ماری تو، هر کجاست بکوبند مغز مار
[B][M1]با بد، به جز بدی نکند چرخ نیلگون[M2]از خار، هیچ میوه نچیدند غیر خار
[B][M1]جز نام نیک و زشت، نماند ز کارها[M2]جز نیکوئی مکن، که جهان نیست پایدار
[A]
[B][M1]قاضی بغداد، شد بیمار سخت[M2]از عدالتخانه بیرون برد رخت
[B][M1]هفته‌ها در دام تب، چون صید ماند[M2]محضرش، خالی ز عمرو زید ماند
[B][M1]مدعی، دیگر نیامد بر درش[M2]ماند گرد آلود، مهر و دفترش
[B][M1]دادخواه و مردم بیدادگر[M2]هر دو، رو کردند بر جای دگر
[B][M1]آن دکان عجب شد بی مشتری[M2]دیگری برداشت کار داوری
[B][M1]مدتی، قاضی ز کسب و کار ماند[M2]آن متاع زرق، بی بازار ماند
[B][M1]کس نمیورد دیگر نامه‌ای[M2]بره‌ای، قندی، خروسی، جامه‌ای
[B][M1]نیمه‌شب، دیگر کسی بر در نبود[M2]صحبتی از بدره‌های زر نبود
[B][M1]از کسی، دیگر نیامد پیشکش[M2]از میان برخاست، صلح و کشمکش
[B][M1]مانده بود از گردش دوران، عقیم[M2]حرف قیم، دعوی طفل یتیم
[B][M1]بر نمیورد بزاز دغل[M2]طاقهٔ کشمیری، از زیر بغل
[B][M1]زر، دگر ننهاد مرد کم فروش[M2]زیر مسند، تا شود قاضی خموش
[B][M1]چون همی نیروش کم شد، ضعف بیش[M2]عاقبت روزی، پسر را خواند پیش
[B][M1]گفت، دکان مرا ایام بست[M2]دیگرم کاری نمی‌آید ز دست
[B][M1]تو بمسند برنشین جای پدر[M2]هر چه من بردم، تو بعد از من ببر
[B][M1]هر چه باشد، باز نامش مسند است[M2]گر زیانش ده بود، سودش صد است
[B][M1]گر بدانی راه و رسم کار را[M2]گرم خواهی کرد این بازار را
[B][M1]سالها اندر دبستان بوده‌ای[M2]بس کتاب و بس قلم فرسوده‌ای
[B][M1]آگهی، از حکم و از فتوای من[M2]از سخنها و اشارتهای من
[B][M1]کار دیوانخانه، میدانی که چیست[M2]وانکه میبایست بارش برد، کیست
[B][M1]تو بسی در محضر من مانده‌ای[M2]هر چه در دفتر نوشتم، خوانده‌ای
[B][M1]خوش گذشت از صید خلق، ایام من[M2]ای پسر، دامی بنه چون دام من
[B][M1]حق بر آنکس ده که میدانی غنی است[M2]گر سراپا حق بود مفلس، دنی است
[B][M1]حرف ظالم، هر چه گوید می‌پذیر[M2]هر چه از مظلوم میخواهی بگیر
[B][M1]گاه باید زد به میخ و گه به نعل[M2]گر سند خواهند، باید کرد جعل
[B][M1]در رواج کار خود، چون من بکوش[M2]هر که را پر شیرتر بینی، بدوش
[B][M1]گفت، آری، داوری نیکو کنم[M2]خدمت هر کس بقدر او کنم
[B][M1]صبحگاهان رفت و در محضر نشست[M2]شامگه برگشت، خون آلوده دست
[B][M1]گفت، چون رفتم بمحضر صبحگاه[M2]روستائی زاده‌ای آمد ز راه
[B][M1]کرد نفرین بر کسان کدخدای[M2]که شبانگه ریختندم در سرای
[B][M1]خانه‌ام از جورشان ویرانه شد[M2]کودک شش ساله‌ام، دیوانه شد
[B][M1]روغنم بردند و خرمن سوختند[M2]بره‌ام کشتند و بز بفروختند
[B][M1]گر که این محضر برای داوری است[M2]دید باید، کاین چه ظلم و خودسری است
[B][M1]گفتم این فکر محال از سر بنه[M2]داوری گر نیک خواهی، زر بده
[B][M1]گفت، دیناری مرا در کار نیست[M2]گفتمش، کمتر ز صد دینار نیست
[B][M1]من همی گفتم بده، او گفت نی[M2]او همی رفت و منش رفتم ز پی
[B][M1]چون درشتی کرد با من، کشتمش[M2]قصه کوته گشت، رو در هم مکش
[B][M1]گر تو میبودی به محضر، جای من[M2]همچو من، کوته نمیکردی سخن
[B][M1]چونکه زر میخواستی و زر نداشت[M2]گفته‌های او اثر دیگر نداشت
[B][M1]خیره سر میخواندی و دیوانه‌اش[M2]میفرستادی به زندانخانه‌اش
[B][M1]تو، به پنبه میبری سر، ای پدر[M2]من به تیغ این کار کردم مختصر
[B][M1]آن چنان کردم که تو میخواستی[M2]راستی این بود و گفتم راستی
[B][M1]زرشناسان، چون خدا نشناختند[M2]سنگشان هر جا که رفت انداختند
[A]
[B][M1]نوگلی، روزی ز شورستان دمید[M2]خار، آن گل دید و رو در هم کشید
[B][M1]کز چه روئیدی به پیش پای ما[M2]تنگ کردی بی ضرورت، جای ما
[B][M1]سرخی رنگ تو، چشمم خیره کرد[M2]زشتی رویت، فضا را تیره کرد
[B][M1]خسته گشت از بوی جانکاهت وجود[M2]این چه نقش است، این چه تار است، این چه پود
[B][M1]حجلت است، این شاخهٔ بی‌بار تو[M2]عبرت است، این برگ ناهموار تو
[B][M1]کاش بر میکند، زین مرزت کسی[M2]کاش میروئید در جایت خسی
[B][M1]تو ندانم از کدامین کشوری[M2]هر که هستی، مایهٔ دردسری
[B][M1]ما ز یک اقلیم، زان با هم خوشیم[M2]گر که در آبیم و گر در آتشیم
[B][M1]شبنمی گر میچکد، بر روی ماست[M2]نکهتی گر میرسد، از بوی ماست
[B][M1]چون تو، بس در جوی و جر روئیده‌اند[M2]لیک ما را بیشتر بوئیده‌اند
[B][M1]دسته‌ها چیدند از ما صبح و شام[M2]هیچ ننهادند نزدیک تو گام
[B][M1]تو همه عیبی و ما یکسر هنر[M2]ما سرافرازیم و تو بی پا و سر
[B][M1]گل بدو خندید کای بی مهر دوست[M2]زشتروئی، لیک گفتارت نکوست
[B][M1]همنشین چون توئی بودن، خطاست[M2]راست گفتی آنچه گفتی، راست راست
[B][M1]گلبنی کاندر بیابانی شکفت[M2]یاوه‌ای گر خار بر روی گفت، گفت
[B][M1]می‌شکفتیم ار بطرف گلشنی[M2]میکشیدیم از تفاخر دامنی
[B][M1]تا میان خار و خاشاک اندریم[M2]کس نداند کز شما نیکوتریم
[B][M1]ما کز اول، پاک طینت بوده‌ایم[M2]از کجا دامان تو آلوده‌ایم
[B][M1]صبحت گل، رنجه دارد خار را![M2]خیرگی بین، خار ناهموار را!
[B][M1]خار دیدستی که گل دید و رمید[M2]گل شنیدستی که شد خار و خلید
[B][M1]ما فرومایه نبودیم از ازل[M2]تو فرومایه، شدی ضرب‌المثل
[B][M1]همنشینان تو خارانند و بس[M2]گل چه ارزد پیش تو، ای بوالهوس
[B][M1]پیش تو، غیر از گیاهی نیستیم[M2]تو چه میدانی چه‌ایم و کیستیم
[B][M1]چون کسی نا اهل را اهلی شمرد[M2]گر ز وی روزی قفائی خورد، خورد
[B][M1]ما که جای خویش را نشناختیم[M2]خویشتن را در بلا انداختیم
[A]
[B][M1]جوانی چنین گفت روزی به پیری[M2]که چون است با پیریت زندگی
[B][M1]بگفت اندرین نامه حرفی است مبهم[M2]که معنیش جز وقت پیری ندانی
[B][M1]تو، به کز توانائی خویش گوئی[M2]چه میپرسی از دورهٔ ناتوانی
[B][M1]جوانی نکودار، کاین مرغ زیبا[M2]نماند در این خانهٔ استخوانی
[B][M1]متاعی که من رایگان دادم از کف[M2]تو گر میتوانی، مده رایگانی
[B][M1]هر آن سرگرانی که من کردم اول[M2]جهان کرد از آن بیشتر، سرگرانی
[B][M1]چو سرمایه‌ام سوخت، از کار ماندم[M2]که بازی است، بی‌مایه بازارگانی
[B][M1]از آن برد گنج مرا، دزد گیتی[M2]که در خواب بودم گه پاسبانی
[A]
[B][M1]بزرگمهر، به نوشین‌روان نوشت که خلق[M2]ز شاه، خواهش امنیت و رفاه کنند
[B][M1]شهان اگر که به تعمیر مملکت کوشند[M2]چه حاجت است که تعمیر بارگاه کنند
[B][M1]چرا کنند کم از دسترنج مسکینان[M2]چرا به مظلمه، افزون بمال و جاه کنند
[B][M1]چو کج روی تو، نپویند دیگران ره راست[M2]چو یک خطا ز تو بینند، صد گناه کنند
[B][M1]به لشکر خرد و رای و عدل و علم گرای[M2]سپاه اهرمن، اندیشه زین سپاه کنند
[B][M1]جواب نامهٔ مظلوم را، تو خویش فرست[M2]بسا بود، که دبیرانت اشتباه کنند
[B][M1]زمام کار، بدست تو چون سپرد سپهر[M2]به کار خلق، چرا دیگران نگاه کنند
[B][M1]اگر بدفتر حکام، ننگری یک روز[M2]هزار دفتر انصاف را سیاه کنند
[B][M1]اگر که قاضی و مفتی شوند، سفله و دزد[M2]دروغگو و بداندیش را گواه کنند
[B][M1]بسمع شه نرسانند حاسدان قوی[M2]تظلمی که ضعیفان دادخواه کنند
[B][M1]بپوش چشم ز پندار و عجب، کاین دو شریک[M2]بر آن سرند، که تا فرصتی تباه کنند
[B][M1]چو جای خودشناسی، بحیله مدعیان[M2]ترا ز اوج بلندی، به قعر چاه کنند
[B][M1]بترس ز اه ستمدیدگان، که در دل شب[M2]نشسته‌اند که نفرین بپادشاه کنند
[B][M1]از آن شرار که روشن شود ز سوز دلی[M2]بیک اشاره، دو صد کوه را چو کاه کنند
[B][M1]سند بدست سیه روزگار ظلم، بس است[M2]صحیفه‌ای که در آن، ثبت اشک و آه کنند
[B][M1]چو شاه جور کند، خلق در امید نجات[M2]همی حساب شب و روز و سال و ماه کنند
[B][M1]هزار دزد، کمین کرده‌اند بر سر راه[M2]چنان مباش که بر موکب تو راه کنند
[B][M1]مخسب، تا که نپیچاند آسمانت گوش[M2]چنین معامله را بهر انتباه کنند
[B][M1]تو، کیمیای بزرگی بجوی، بی‌خبران[M2]بهل، که قصه ز خاصیت گیاه کنند
[A]
[B][M1]به سوزنی ز ره شکوه گفت پیرهنی[M2]ببین ز جور تو، ما را چه زخمها بتن است
[B][M1]همیشه کار تو، سوراخ کردن دلهاست[M2]هماره فکر تو، بر پهلوئی فرو شدن است
[B][M1]بگفت، گر ره و رفتار من نداری دوست[M2]برو بگوی بدرزی که رهنمای من است
[B][M1]وگر نه، بی‌سبب از دست من چه مینالی[M2]ندیده زحمت سوزن، کدام پیرهن است
[B][M1]اگر به خار و خسی فتنه‌ای رسد در دشت[M2]گناه داس و تبر نیست، جرم خارکن است
[B][M1]ز من چگونه ترا پاره گشت پهلو و دل[M2]خود آگهی، که مرا پیشه پاره دوختن است
[B][M1]چه رنجها که برم بهر خرقه دوختنی[M2]چه وصله‌ها که ز من بر لحاف پیرزن است
[B][M1]بدان هوس که تن این و آن بیارایم[M2]مرا وظیفهٔ دیرینه، ساده زیستن است
[B][M1]ز در شکستن و خم گشتنم نیاید عار[M2]چرا که عادت من، با زمانه ساختن است
[B][M1]شعار من، ز بس آزادگی و نیکدلی[M2]بقدر خلق فزودن، ز خویش کاستن است
[B][M1]همیشه دوختنم کار و خویش عریانم[M2]بغیر من، که تهی از خیال خویشتن است
[B][M1]یکی نباخته، ای دوست، دیگری نبرد[M2]جهان و کار جهان، همچو نرد باختن است
[B][M1]بباید آنکه شود بزم زندگی روشن[M2]نصیب شمع، مپرس از چه روی سوختن است
[B][M1]هر آن قماش، که از سوزنی جفا نکشد[M2]عبث در آرزوی همنشینی بدن است
[B][M1]میان صورت و معنی، بسی تفاوتهاست[M2]فرشته را، بتصور مگوی اهرمن است
[B][M1]هزار نکته ز باران و برف میگوید[M2]شکوفه‌ای که به فصل بهار، در چمن است
[B][M1]هم از تحمل گرما و قرنها سختی است[M2]اگر گهر به بدخش و عقیق در یمن است
[A]
[B][M1]از درد پای، پیرزنی ناله کرد زار[M2]کامروز، پای مزرعه رفتن نداشتم
[B][M1]برخوشه چینیم فلک سفله، گر گماشت[M2]عیبش مکن، که حاصل و خرمن نداشتم
[B][M1]دانی، ز من برای چه دامن گرفت دهر[M2]من جز سرشک گرم، بدامن نداشتم
[B][M1]سر، درد سر کشید و تن خسته عور ماند[M2]ایکاش، از نخست سر و تن نداشتم
[B][M1]هستی، وبال گردن من شد ز کودکی[M2]ایکاش، این وبال بگردن نداشتم
[B][M1]پیر شکسته را نفرستند بهر کار[M2]من برگ و ساز خانه نشستن نداشتم
[B][M1]از حمله‌های شبرو دهرم خبر نبود[M2]من چون زمانه، چشم به روزن نداشتم
[B][M1]صد معدن است در دل هر سنگ کوه‌بخت[M2]من، یک گهر از این همه معدن نداشتم
[B][M1]فقرم چو گشت دوست، شنیدم ز دوستان[M2]آن طعنه‌ها، که چشم ز دشمن نداشتم
[B][M1]گر جور روزگار کشیدم، شگفت نیست[M2]یارای انتقام کشیدن نداشتم
[B][M1]دیگر کبوترم بسوی لانه برنگشت[M2]مانا شنیده بود که ارزن نداشتم
[B][M1]از کلبه، خیره گربهٔ پیرم نبست رخت[M2]دیگر پنیر و گوشت، به مخزن نداشتم
[B][M1]بد دل، زمانه بود که ناگه ز من برید[M2]من قصد از زمانه بریدن نداشتم
[B][M1]زانروی، چرخ سنگ بسر زد مرا که من[M2]مانند چرخ، سنگ و فلاخن نداشتم
[B][M1]هر روز بر سرم، سر موئی سپید شد[M2]افزود برف و چارهٔ رفتن نداشتم
[B][M1]من خود چو آتش، از شرر فقر سوختم[M2]پروای سردی دی و بهمن نداشتم
[B][M1]ماندم بسی و دیدهٔ من شصت سال دید[M2]اما چه سود، بهره ز دیدن نداشتم
[B][M1]همواره روزگار سیه دید، چشم من[M2]آسایشی ز دیدهٔ روشن نداشتم
[B][M1]دستی نماند که تا بدوزد قبای من[M2]حاجت به جامه و نخ و سوزن نداشتم
[B][M1]روزی که پند گفت بمن گردش فلک[M2]آن روز، گوش پند شنیدن نداشتم
[B][M1]هرگز مرا ز داشتن خلق رشک نیست[M2]زان غبطه میخورم که چرا من نداشتم
[A]
[B][M1]شب شد و پیر رفوگر ناله کرد[M2]کای خوش آن چشمی که گرم خفتن است
[B][M1]چه شب و روزی مرا، چون روز و شب[M2]صحبت من، با نخ و با سوزن است
[B][M1]من بهر جائی که مسکن میکنم[M2]با من آنجا بخت بد، هم مسکن است
[B][M1]چیره شد چون بر سیه، موی سپید[M2]گفتم اینک نوبت دانستن است
[B][M1]نه دم و دودی، نه سود و مایه‌ای[M2]خانهٔ درویش، از دزد ایمن است
[B][M1]برگشای اوراق دل را و بخوان[M2]قصه‌های دل، فزون از گفتن است
[B][M1]من زبون گشتم بچنگال دو گرگ[M2]روز و شب، گرگند و گیتی مکمن است
[B][M1]ایستادم، گر چه خم شد پشت من[M2]اوفتادن، از قضا ترسیدن است
[B][M1]گر نهم امروز، این فرصت ز دست[M2]چاره‌ام فردا به خواری مردن است
[B][M1]سر، هزاران دردسر دارد، سر است[M2]تن، دو صد توش و نوا خواهد، تن است
[B][M1]دل ز خون، یاقوت احمر ساخته است[M2]من نمیدانستم اینجا معدن است
[B][M1]جامه‌ها کردم رفو، اما به تن[M2]جامه‌ای دارم که چون پرویزن است
[B][M1]اینهمه جان کندن و سوزن زدن[M2]گور خود، با نوک سوزن کندن است
[B][M1]هر چه امشب دوختم، بشکافتم[M2]این نخستین مبحث نادیدن است
[B][M1]چشم من، چیزی نمی‌بیند دگر[M2]کار سوزن، کار چشم روشن است
[B][M1]دیده تا یارای دیدن داشت، دید[M2]این چراغ، اکنون دگر بی روغن است
[B][M1]چرخ تا گردیده، خلق افتاده‌اند[M2]این فتادنها از آن گردیدن است
[B][M1]آنچه روزی در تنم، دل داشت نام[M2]بسکه سختی دید، امروز آهن است
[B][M1]بس رفو کردم، ندانستم که عمر[M2]صد هزارش پارگی بر دامن است
[B][M1]گفتمش، لختی بمان بهر رفو[M2]گفت فرصت نیست، وقت رفتن است
[B][M1]خیره از من زیرکی خواهد فلک[M2]کارگر، هنگام پیری کودن است
[B][M1]دوش، ضعف پیریم از پا فکند[M2]گفتم این درس ز پای افتادن است
[B][M1]ذره ذره هر چه بود از من گرفت[M2]دیر دانستم که گیتی رهزن است
[B][M1]نیست جز موی سپیدم حاصلی[M2]کشتم ادبار است و فقرم خرمن است
[B][M1]من به صد خونابه، یک نان یافتم[M2]نان نخوردن، بهتر از خون خوردن است
[B][M1]دشمنان را دوستتر دارم ز دوست[M2]دوست، وقت تنگدستی دشمن است
[B][M1]هر چه من گردن نهادم، چرخ زد[M2]خون من، ایام را بر گردن است
[B][M1]خسته و کاهیده و فرسوده‌ام[M2]هر زمانم، مرگ در پیراهن است
[B][M1]ارزش من، پاره‌دوزی بود و بس[M2]این چنین ارزش، بهیچ ارزیدن است
[B][M1]من نه پیراهن، کفن پوشیده‌ام[M2]این کفن، بر چشم تو پیراهن است
[B][M1]سوزنش صد نیش زد، این خیرگی[M2]دستمزد دست لرزان من است
[B][M1]بر ستمکاران، ستم کمتر رسد[M2]این سزای بردباری کردن است
[A]
[B][M1]صبح آمد و مرغ صبحگاهی
[M2]زد نغمه، بیاد عهد دیرین
[B][M1]خفاش برفت با سیاهی
[M2]شد پر همای روز، زرین
[B][M1]در چشمه، بشوق جست ماهی
[M2]شبنم بنشست بر ریاحین
[B][M1]شد وقت رحیل و مرد راهی
[M2]بنهاد بر اسب خویشتن، زین
[B2]هر مست که بود، هشیار است
[B][M1]کندند ز باغ، خار و خس را
[M2]گردید چمن، زمردین رنگ
[B][M1]دزدید چو دیو شب، نفس را
[M2]خوابید ز خستگی، شباهنگ
[B][M1]هنگام سحر، در قفس را
[M2]بشکست و پرید صید دلتنگ
[B][M1]بر سر نرسانده این هوس را
[M2]بر پاش رسید ناگهان سنگ
[B2]این عادت دور روزگار است
[B][M1]آراست بساط آسمانی
[M2]از جلوه‌گری، خور جهانتاب
[B][M1]بگریخت ستارهٔ یمانی
[M2]از باغ و چمن، پرید مهتاب
[B][M1]رخشنده چو آب زندگانی
[M2]جوشید ز سنگ، چشمهٔ آب
[B][M1]وان مست شراب ارغوانی
[M2]مخمور فتاد و ماند در خواب
[B2]مستی شد و نوبت خمار است
[B][M1]ای مرغک رام گشته در دام
[M2]برخیز که دام را گسستند
[B][M1]پر میزن و در سپهر بخرام
[M2]کز پر شکن تو، پر شکستند
[B][M1]بس چون تو، پرندگان گمنام
[M2]جستند ره خلاص و جستند
[B][M1]با کوشش و سعی خود، سرانجام
[M2]در گوشهٔ عافیت نشستند
[B2]کوشنده همیشه رستگار است
[B][M1]همسایهٔ باغ و بوستان باش
[M2]تا چند کناره میگزینی
[B][M1]چون چهرهٔ صبح، شادمان باش
[M2]تا چند ملول مینشینی
[B][M1]هم صحبت مرغ صبح خوان باش
[M2]تا چند نژندی و حزینی
[B][M1]چالاک و دلیر و کاردان باش
[M2]در وقت حصاد و خوشه‌چینی
[B2]آسایش کارگر ز کار است
[B][M1]آنگونه بپر، که پر نریزی
[M2]در دامن روزگار، سنگ است
[B][M1]بسیار مکن بلند خیزی
[M2]کافتادن نیک نام، ننگ است
[B][M1]گر صلح کنی و گر ستیزی
[M2]این نقش و نگار، ریو و رنگ است
[B][M1]گر سر بنهی و گر گریزی
[M2]شاهین سپهر، تیز چنگ است
[B2]صیاد زمانه، جانشکار است
[B][M1]بر شاخه سرخ گل، مکن جای
[M2]کان حاصل رنج باغبان است
[B][M1]منقار ز برگ گل، میارای
[M2]گل، زیور چهر بوستان است
[B][M1]در نارون، آشیانه منمای
[M2]برگش مشکن، که سایبان است
[B][M1]از بامک پست، دانه مربای
[M2]کان دانه برای ماکیان است
[B2]او طائر بسته در حصار است
[B][M1]از میوهٔ باغ، چشم بر بند
[M2]خوش نیست درخت میوه بی‌بار
[B][M1]با روزی خویش، باش خرسند
[M2]راهی که نه راه تست، مسپار
[B][M1]آنجا که پر است و حلقه و بند
[M2]دام ستم است، پای مگذار
[B][M1]فرض است نیازموده را پند
[M2]و آگاه نمودنش ز اسرار
[B2]یغماگر و دزد، بی‌شمار است
[B][M1]آذوقهٔ خویش، کن فراهم
[M2]زان میوه که خشک کرده دهقان
[B][M1]گه دانه بود زیاد و گه کم
[M2]همواره فلک نگشته یکسان
[B][M1]بی گل، نشد آشیانه محکم
[M2]بی پایه، بجا نماند بنیان
[B][M1]اندود نکرده‌ای و ترسیم
[M2]ویرانه شود ز برف و باران
[B2]جاوید نه موسم بهار است
[B][M1]در لانهٔ دیگران منه گام
[M2]خاشاک ببر، بساز لانه
[B][M1]بی رنج، کسی نیافت آرام
[M2]بی سعی، نخورد مرغ دانه
[B][M1]زشت است ز خلق خواستن وام
[M2]تا هست ذخیره‌ای به خانه
[B][M1]از دست مده، بفکرت خام
[M2]امنیت ملک آشیانه
[B2]این پایهٔ خرد، استوار است
[B][M1]خوش صبحدمی، اگر توانی
[M2]بر دامن مرغزار بنشین
[B][M1]چون در ره دور، دیر مانی
[M2]بال و پر تو، کنند خونین
[B][M1]گر رسم و ره فرار دانی
[M2]چون فتنه رسد، تو رخت بر چین
[B][M1]این نکته، چو درس زندگانی
[M2]آویزهٔ گوش کن، که پروین
[B2]در دوستی تو پایدار است
[A]
[B][M1]هر که با پاکدلان، صبح و مسائی دارد[M2]دلش از پرتو اسرار، صفائی دارد
[B][M1]زهد با نیت پاک است، نه با جامهٔ پاک[M2]ای بس آلوده، که پاکیزه ردائی دارد
[B][M1]شمع خندید به هر بزم، از آن معنی سوخت[M2]خنده، بیچاره ندانست که جائی دارد
[B][M1]سوی بتخانه مرو، پند برهمن مشنو[M2]بت پرستی مکن، این ملک خدائی دارد
[B][M1]هیزم سوخته، شمع ره و منزل نشود[M2]باید افروخت چراغی، که ضیائی دارد
[B][M1]گرگ، نزدیک چراگاه و شبان رفته به خواب[M2]بره، دور از رمه و عزم چرائی دارد
[B][M1]مور، هرگز بدر قصر سلیمان نرود[M2]تا که در لانهٔ خود، برگ و نوائی دارد
[B][M1]گهر وقت، بدین خیرگی از دست مده[M2]آخر این در گرانمایه بهائی دارد
[B][M1]فرخ آن شاخک نورسته که در باغ وجود[M2]وقت رستن، هوس نشو و نمائی دارد
[B][M1]صرف باطل نکند عمر گرامی، پروین[M2]آنکه چون پیر خرد، راهنمائی دارد
[A]
[B][M1]سیر، یک روز طعنه زد به پیاز[M2]که تو مسکین چقدر بد بوئی
[B][M1]گفت، از عیب خویش بی‌خبری[M2]زان ره از خلق، عیب میجوئی
[B][M1]گفتن از زشتروئی دگران[M2]نشود باعث نکوروئی
[B][M1]تو گمان میکنی که شاخ گلی[M2]بصف سرو و لاله میروئی
[B][M1]یا که همبوی مشک تاتاری[M2]یا ز ازهار باغ مینوئی
[B][M1]خویشتن، بی سبب بزرگ مکن[M2]تو هم از ساکنان این کوئی
[B][M1]ره ما، گر کج است و ناهموار[M2]تو خود، این ره چگونه میپوئی
[B][M1]در خود، آن به که نیکتر نگری[M2]اول، آن به که عیب خود گوئی
[B][M1]ما زبونیم و شوخ جامه و پست[M2]تو چرا شوخ تن نمیشوئی
[A]
[B][M1]همای دید سوی ماکیان بقلعه و گفت[M2]که این گروه، چه بی‌همت و تن آسانند
[B][M1]زبون مرغ شکاری و صید روباهند[M2]رهین منت گندم فروش و دهقانند
[B][M1]چو طائران دگر، جمله را پر و بال است[M2]چرا برای رهائی، پری نیفشانند
[B][M1]همی فتاده و مفتون دانه و آبند[M2]همی نشسته و بر خوان ظلم مهمانند
[B][M1]جز این فضا، به فضای دگر نمیگردند[M2]جز این بساط، بساط دگر نمیدانند
[B][M1]شدند جمع، تمامی بگرد مشتی دان[M2]عجب گرسنه و درمانده و پریشانند
[B][M1]نه عاقلند، از آن دستگیر ایامند[M2]نه زیر کند، از آن پای بند زندانند
[B][M1]زمانه، گردنشان را چنین نپیچاند[M2]بجد و جهد، گر این حلقه را بپیچانند
[B][M1]هنوز بی‌خبرند از اساس نشو و نما[M2]هنوز شیفتهٔ این بنا و بنیانند
[B][M1]بگفت، این همه دانستی و ندانستی[M2]که این قبیله گرفتار دام انسانند
[B][M1]شکستگی و درافتادگی طبیعت ماست[M2]ز بستن ره ما، خلق در نمی‌مانند
[B][M1]سوی بسیط زمین، گر تو را فتد گذری[M2]درین شرار، ترا هم چو ما بسوزانند
[B][M1]ترازوی فلک، ای دوست، راستی نکند[M2]گه موازنه، یاقوت و سنگ یکسانند
[B][M1]درین حصار، ز درماندگان چه کار آید[M2]که زیرکان، همه در کار خویش حیرانند
[B][M1]چه حیله‌ها که درین دامهای تزویرند[M2]چه رنگها که درین نقشهای الوانند
[B][M1]نهفته، سودگر دهر هر چه داشت فروخت[M2]خبر نداد، گرانند یا که ارزانند
[B][M1]در آن زمان که نهادند پایهٔ هستی[M2]قرار شد که زبردست را نرجانند
[B][M1]نداشتیم پر شوق، تا سبک بپریم[M2]گمان مبر که در افتادگان، گرانجانند
[B][M1]درین صحیفه، چنان رمزها نوشت قضا[M2]که هر چه بیش بدانند، باز نادانند
[B][M1]بکاخ دهر، که گه شیون است و گه شادی[M2]بمیل گر ننشینی، بجبر بنشانند
[B][M1]ترا بر اوج بلندی، مرا سوی پستی[M2]مباشران قضا، میزنند و میرانند
[B][M1]حدیث خویش چه گوئیم، چون نمیپرسند[M2]حساب خود چه نویسیم، چون نمیخوانند
[B][M1]چه آشیان شما و چه بام کوته ما[M2]همین بس است که یکروز، هر دو ویرانند
[B][M1]تفاوتی نبود در اصول نقص و کمال[M2]کمالها همه انجام کار، نقصانند
[B][M1]به تیره روز مزن طعنه، کاندرین تقویم[M2]نوشته شد که چنین روزها فراوانند
[B][M1]از آن کسیکه بگرداند چهره، شاهد بخت[M2]عجب مدار، اگر خلق رو بگردانند
[B][M1]درین سفینه، کسانی که ناخدا شده‌اند[M2]تمام عمر، گرفتار موج و طوفانند
[B][M1]ره وجود، به جز سنگلاخ عبرت نیست[M2]فتادگان، خجل و رفتگان پشیمانند
[A]
[B][M1]جعل پیر گفت با انگشت[M2]که سر و روی ما سیاه مکن
[B][M1]گفت، در خویش هم دمی بنگر[M2]همه را سوی ما نگاه مکن
[B][M1]این سیاهی، سیاهی تن نیست[M2]جاه مفروش و اشتباه مکن
[B][M1]با تو، رنگ تو هست تا هستی[M2]زین مکان، خیره عزم راه مکن
[B][M1]سیه، ای بی‌خبر، سپید نشد[M2]وقت شیرین خود تباه مکن
[A]
[B][M1]سپیده‌دم، نسیمی روح پرور[M2]وزید و کرد گیتی را معنبر
[B][M1]تو پنداری، ز فروردین و خرداد[M2]بباغ و راغ، بد پیغام آور
[B][M1]برخسار و بتن، مشاطه کردار[M2]عروسان چمن را بست زیور
[B][M1]گرفت از پای، بند سرو و شمشاد[M2]سترد از چهره، گرد بید و عرعر
[B][M1]ز گوهر ریزی ابر بهاری[M2]بسیط خاک شد پر لؤلؤ تر
[B][M1]مبارکباد گویان، در فکندند[M2]درختان را بتارگ، سبز چادر
[B][M1]نماند اندر چمن یک شاخ، کانرا[M2]نپوشاندند رنگین حله در بر
[B][M1]ز بس بشکفت گوناگون شکوفه[M2]هوا گردید مشکین و معطر
[B][M1]بسی شد، بر فراز شاخساران[M2]زمرد، همسر یاقوت احمر
[B][M1]بتن پوشید گل، استبرق سرخ[M2]بسر بنهاد نرگس، افسر زر
[B][M1]بهاری لعبتان، آراسته چهر[M2]بکردار پریرویان کشمر
[B][M1]چمن، با سوسن و ریحان منقش[M2]زمین، چون صحف انگلیون مصور
[B][M1]در اوج آسمان، خورشید رخشان[M2]گهی پیدا و دیگر گه مضمر
[B][M1]فلک، از پست رائیها مبرا[M2]جهان، ز الوده کاریها مطهر
[A]
[B][M1]ای نهال آرزو، خوش زی که بار آورده‌ای[M2]غنچه بی باد صبا، گل بی بهار آورده‌ای
[B][M1]باغبانان تو را، امسال سال خرمی است[M2]زین همایون میوه، کز هر شاخسار آورده‌ای
[B][M1]شاخ و برگت نیکنامی، بیخ و بارت سعی و علم[M2]این هنرها، جمله از آموزگار آورده‌ای
[B][M1]خرم آنکو وقت حاصل ارمغانی از تو برد[M2]برگ دولت، زاد هستی، توش کار آورده‌ای
[B][M1]غنچه‌ای زین شاخه، ما را زیب دست و دامن است[M2]همتی، ای خواهران، تا فرصت کوشیدن است
[B][M1]پستی نسوان ایران، جمله از بی دانشی است[M2]مرد یا زن، برتری و رتبت از دانستن است
[B][M1]زین چراغ معرفت کامروز اندر دست ماست[M2]شاهراه سعی و اقلیم سعادت، روشن است
[B][M1]به که هر دختر بداند قدر علم آموختن[M2]تا نگوید کس، پسر هشیار و دختر کودن است
[B][M1]زن ز تحصیل هنر شد شهره در هر کشوری[M2]بر نکرد از ما کسی زین خواب بیدردی سری
[B][M1]از چه نسوان از حقوق خویشتن بی‌بهره‌اند[M2]نام این قوم از چه، دور افتاده از هر دفتری
[B][M1]دامن مادر، نخست آموزگار کودک است[M2]طفل دانشور، کجا پرورده نادان مادری
[B][M1]با چنین درماندگی، از ماه و پروین بگذریم[M2]گر که ما را باشد از فضل و ادب، بال و پری
[A]
[B][M1]ای دل، اول قدم نیکدلان[M2]با بد و نیک جهان، ساختن است
[B][M1]صفت پیشروان ره عقل[M2]آز را پشت سر انداختن است
[B][M1]ای که با چرخ همی بازی نرد[M2]بردن اینجا، همه را باختن است
[B][M1]اهرمن را بهوس، دست مبوس[M2]کاندر اندیشهٔ تیغ آختن است
[B][M1]عجب از گمشدگان نیست، عجب[M2]دیو را دیدن و نشناختن است
[B][M1]تو زبون تن خاکی و چو باد[M2]توسن عمر تو، در تاختن است
[B][M1]دل ویرانه عمارت کردن[M2]خوشتر از کاخ برافراختن است
[A]
[B][M1]گفت با خاک، صبحگاهی باد[M2]چون تو، کس تیره‌روزگار مباد
[B][M1]تو، پریشان ما و ما ایمن[M2]تو، گرفتار ما و ما آزاد
[B][M1]همگی کودکان مهد منند[M2]تیر و اسفند و بهمن و مراد
[B][M1]گه روم، آسیا بگردانم[M2]گه بخرمن و زم، زمان حصاد
[B][M1]پیک فرخنده‌ای چو من سوی خلق[M2]کوتوال سپهر نفرستاد
[B][M1]برگها را ز چهره شویم گرد[M2]غنچه‌ها را شکفته دارم و شاد
[B][M1]من فرستم بباغ، در نوروز[M2]مژده شادی و نوید مراد
[B][M1]گاه باشد که بیخ و بن بکنم[M2]از چنار و صنوبر و شمشاد
[B][M1]شد ز نیروی من غبار و برفت[M2]خاک جمشید و استخوان قباد
[B][M1]گه بباغم، گهی بدامن راغ[M2]گاه در بلخ و گاه در بغداد
[B][M1]تو بدینگونه بد سرشت و زبون[M2]من چنین سرفراز و نیک نهاد
[B][M1]گفت، افتادگی است خصلت من[M2]اوفتادم، زمانه‌ام تا زاد
[B][M1]اندر آنجا که تیرزن گیتی است[M2]ای خوش آنکس که تا رسید افتاد
[B][M1]همه، سیاح وادی عدمیم[M2]منعم و بینوا و سفله و راد
[B][M1]سیل سخت است و پرتگاه مخوف[M2]پایه سست است و خانه بی بنیاد
[B][M1]هر چه شاگردی زمانه کنی[M2]نشوی آخر، ای حکیم استاد
[B][M1]رهروی را که دیو راهنماست[M2]اندر انبان، چه توشه ماند و زاد
[B][M1]چند دل خوش کنی به هفته و ماه[M2]چند گوئی ز آذر و خورداد
[B][M1]که، درین بحر فتنه غرق نگشت[M2]که، درین چاه ژرف پا ننهاد
[B][M1]این معما، بفکر گفته نشد[M2]قفل این راز را، کسی نگشاد
[B][M1]من و تو بنده‌ایم و خواجه یکی است[M2]تو و ما را هر آنچه داد، او داد
[B][M1]هر چه معمار معرفت کوشید[M2]نشد آباد، این خراب آباد
[B][M1]چون سپید و سیه، تبه شدنی است[M2]چه تفاوت میان اصل و نژاد
[B][M1]چه توان خواست از مکاید دهر[M2]چه توان کرد، هر چه باداباد
[B][M1]پتک ایام، نرم سازدمان[M2]من اگر آهنم، تو گر پولاد
[B][M1]نزد گرگ اجل، چه بره، چه گرگ[M2]پیش حکم قضا، چه خاک و چه باد
[A]
[B][M1]آب نالید، وقت جوشیدن[M2]کاوخ از رنج دیگ و جور شرار
[B][M1]نه کسی میکند مرا یاری[M2]نه رهی دارم از برای فرار
[B][M1]نه توان بود بردبار و صبور[M2]نه فکندن توان ز پشت، این بار
[B][M1]خواری کس نخواستم هرگز[M2]از چه رو، کرد آسمانم خوار
[B][M1]من کجا و بلای محبس دیگ[M2]من کجا و چنین مهیب حصار
[B][M1]نشوم لحظه‌ای ز ناله خموش[M2]نتوانم دمی گرفت قرار
[B][M1]از چه شد بختم، این چنین وارون[M2]از چه شد کارم، این چنین دشوار
[B][M1]از چه در راه من فتاد این سنگ[M2]از چه در پای من شکست این خار
[B][M1]راز گفتم ولی کسی نشنید[M2]سوختم زار و ناله کردم زار
[B][M1]هر چه بر قدر خلق افزودم[M2]خود شدم در نتیجه بیمقدار
[B][M1]از من اندوخت طرف باغ، صفا[M2]رونق از من گرفت فصل بهار
[B][M1]یاد باد آن دمی که میشستم[M2]چهرهٔ گل بدامن گلزار
[B][M1]یاد باد آنکه مرغزار، ز من[M2]لاله‌اش پود و سبزه بودش تار
[B][M1]رستنیها تمام طفل منند[M2]از گل و خار سرو و بید و چنار
[B][M1]وقتی از کار من شماری بود[M2]از چه بیرونم این زمان ز شمار
[B][M1]چرخ، سعی مرا شمرد بهیچ[M2]دهر، کار مرا نمود انکار
[B][M1]من، بیک جا، دمی نمی ماندم[M2]ماندم اکنون چو نقش بر دیوار
[B][M1]من که بودم پزشک بیماران[M2]آخر کار، خود شدم بیمار
[B][M1]من که هر رنگ شستم، از چه گرفت[M2]روشن آئینهٔ دلم زنگار
[B][M1]نه صفائیم ماند در خاطر[M2]نه فروغیم ماند بر رخسار
[B][M1]آتشم همنشین و دود ندیم[M2]شعله‌ام همدم و شرارم یار
[B][M1]زین چنین روز، داشت باید ننگ[M2]زین چنین کار داشت باید عار
[B][M1]هیچ دیدی ز کار درماند[M2]کاردانی چو من، در آخر کار
[B][M1]باختم پاک تاب و جلوهٔ خویش[M2]بسکه بر خاطرم نشست غبار
[B][M1]سوز ما را، کسی نگفت که چیست[M2]رنج ما را، نخورد کس تیمار
[B][M1]با چنین پاکی و فروزانی[M2]این چنینم کساد شد بازار
[B][M1]آخر، این آتشم بخار کند[M2]بهوای عدم، روم ناچار
[B][M1]گفت آتش، از آنکه دشمن تست[M2]طمع دوستی و لطف مدار
[B][M1]همنشین کسی که مست هوی ست[M2]نشد، ای دوست، مردم هشیار
[B][M1]هر که در شوره‌زار، کشت کند[M2]نبود از کار خویش، برخوردار
[B][M1]خام بودی تو خفته، زان آتش[M2]کرد هنگام پختنت بیدار
[B][M1]در کنار من، از چه کردی جای[M2]که ز دودت شود سیاه کنار
[B][M1]هر کجا آتش است، سوختن است[M2]این نصیحت، بگوش جان بسپار
[B][M1]دهر ازین راهها زند بیحد[M2]چرخ ازین کارها کند بسیار
[B][M1]نقش کار تو، چون نهان ماند[M2]تا بود روزگار آینه‌دار
[B][M1]پردهٔ غیب را کسی نگشود[M2]نکته‌ای کس نخواند زین اسرار
[B][M1]گرت اندیشه‌ای ز بدنامی است[M2]منشین با رفیق ناهموار
[B][M1]عاقلان از دکان مهره‌فروش[M2]نخریدند لؤلؤ شهوار
[B][M1]کس ز خنجر ندید، جز خستن[M2]کس ز پیکان نخواست، جز پیکار
[B][M1]سالکان را چه کار با دیوان[M2]طوطیان را چه کار با مردار
[B][M1]چند دعوی کنی، بکار گرای[M2]هیچگه نیست گفته چون کردار
[A]
[B][M1]ای جسم سیاه مومیائی[M2]کو آنهمه عجب و خودنمائی
[B][M1]با حال سکوت و بهت، چونی[M2]در عالم انزوا چرائی
[B][M1]آژنگ ز رخ نمیکنی دور[M2]ز ابروی، گره نمیگشائی
[B][M1]معلوم نشد به فکر و پرسش[M2]این راز که شاه یا گدائی
[B][M1]گر گمره و آزمند بودی[M2]امروز چه شد که پارسائی
[B2]با ما و نه در میان مائی
[B][M1]وقتی ز غرور و شوق و شادی[M2]پا بر سر چرخ می‌نهادی
[B][M1]بودی چو پرندگان، سبکروح[M2]در گلشن و کوهسار و وادی
[B][M1]آن روز، چه رسم و راه بودت[M2]امروز، نه سفله‌ای، نه رادی
[B][M1]پیکان قضا بسر خلیدت[M2]چون شد که ز پا نیوفتادی
[B][M1]صد قرن گذشته و تو تنها[M2]در گوشهٔ دخمه ایستادی
[B2]گوئی که ز سنگ خاره زادی
[B][M1]کردی ز کدام جام می نوش[M2]کاین گونه شدی نژند و مدهوش
[B][M1]بر رهگذر که، دوختی چشم[M2]ایام، ترا چه گفت در گوش
[B][M1]بند تو، که بر گشود از پای[M2]بار تو، که برگرفت از دوش
[B][M1]در عالم نیستی، چه دیدی[M2]کاینسان متحیری و خاموش
[B][M1]دست چه کسی، بدست بودت[M2]از بهر که، باز کردی آغوش
[B2]دیری است که گشته‌ای فراموش
[B][M1]شاید که سمند مهر راندی[M2]نانی بگرسنه‌ای رساندی
[B][M1]آفت زدهٔ حوادثی را[M2]از ورطهٔ عجز وارهاندی
[B][M1]از دامن غرقه‌ای گرفتی[M2]تا دامن ساحلش کشاندی
[B][M1]هر قصه که گفتنی است، گفتی[M2]هر نامه که خواندنیست خواندی
[B][M1]پهلوی شکستگان نشستی[M2]از پای فتاده را نشاندی
[B2]فرجام، چرا ز کار ماندی
[B][M1]گوئی بتو داده‌اند سوگند[M2]کاین راز، نهان کنی به لبخند
[B][M1]این دست که گشته است پر چین[M2]بودست چو شاخه‌ای برومند
[B][M1]کدرست هزار مشکل آسان[M2]بستست هزار عهد و پیوند
[B][M1]بنموده به گمرهی، ره راست[M2]بگشوده ز پای بنده‌ای، بند
[B][M1]شاید که به بزمگاه فرعون[M2]بگرفته و داده ساغری چند
[B2]کو دولت آن جهان خداوند
[B][M1]زان دم که تو خفته‌ای درین غار[M2]گردنده سپهر، گشته بسیار
[B][M1]بس پاک دلان و نیک کاران[M2]آلوده شدند و زشت کردار
[B][M1]بس جنگ، به آشتی بدل شد[M2]بس صلح و صفا که گشت پیکار
[B][M1]بس زنگ که پاک شد به صیقل[M2]بس آینه را گرفت زنگار
[B][M1]بس باز و تذرو را تبه کرد[M2]شاهین عدم، بچنگ و منقار
[B2]ای یار، سخن بگوی با یار
[B][M1]ای مرده و کرده زندگانی[M2]ای زندهٔ مرده، هیچ دانی
[B][M1]بس پادشهان و سرافرازان[M2]بردند بخاک، حکمرانی
[B][M1]بس رمز ز دفتر سلیمان[M2]خواندند به دیو، رایگانی
[B][M1]بگذشت چه قرنها، چه ایام[M2]گه باغم و گه بشادمانی
[B][M1]بس کاخ بلند پایه، شد پست[M2]اما تو بجای، همچنانی
[B2]بر قلعهٔ مرگ، مرزبانی
[B][M1]شداد نماند در شماری[M2]با کار قضا نکرد کاری
[B][M1]نمرود و بلند برج بابل[M2]شد خاک و برفت با غباری
[B][M1]مانا که ترا دلی پریشان[M2]در سینه تپیده روزگاری
[B][M1]در راه تو، اوفتاده سنگی[M2]در پای تو، در شکسته خاری
[B][M1]دزدیده، بچهرهٔ سیاهت[M2]غلتیده سرشک انتظاری
[B2]در رهگذر عزیز یاری
[B][M1][M2]
[B][M1]شاید که ترا بروی زانو[M2]جا داشته کودکی سخنگو
[B][M1]روزیش کشیده‌ای بدامن[M2]گاهیش نشانده‌ای به پهلو
[B][M1]گه گریه و گاه خنده کرده[M2]بوسیده گهت و سر گهی رو
[B][M1]یکبار، نهاده دل به بازی[M2]یک لحظه، ترا گرفته بازو
[B][M1]گامی زده با تو کودکانه[M2]پرسیده ز شهر و برج و بارو
[B2]در پای تو، هیچ مانده نیرو
[B][M1]گرد از رخ جان پاک رفتی[M2]وین نکته ز غافلان نهفتی
[B][M1]اندرز گذشتگان شنیدی[M2]حرفی ز گذشته‌ها نگفتی
[B][M1]از فتنه و گیر و دار، طاقی[M2]با عبرت و بمی و بهت، جفتی
[B][M1]داد و ستد زمانه چون بود[M2]ای دوست، چه دادی و گرفتی
[B][M1]اینجا اثری ز رفتگان نیست[M2]چون شد که تو ماندی و نرفتی
[B2]چشم تو نگاه کرد و خفتی
[A]
[B][M1]ای گل، تو ز جمعیت گلزار، چه دیدی[M2]جز سرزنش و بد سری خار، چه دیدی
[B][M1]ای لعل دل افروز، تو با اینهمه پرتو[M2]جز مشتری سفله، ببازار چه دیدی
[B][M1]رفتی به چمن، لیک قفس گشت نصیبت[M2]غیر از قفس، ای مرغ گرفتار، چه دیدی
[A]
[B][M1]پدر آن تیشه که بر خاک تو زد دست اجل[M2]تیشه‌ای بود که شد باعث ویرانی من
[B][M1]یوسفت نام نهادند و به گرگت دادند[M2]مرگ، گرگ تو شد، ای یوسف کنعانی من
[B][M1]مه گردون ادب بودی و در خاک شدی[M2]خاک، زندان تو گشت، ای مه زندانی من
[B][M1]از ندانستن من، دزد قضا آگه بود[M2]چو تو را برد، بخندید به نادانی من
[B][M1]آن که در زیر زمین، داد سر و سامانت[M2]کاش میخورد غم بی‌سر و سامانی من
[B][M1]بسر خاک تو رفتم، خط پاکش خواندم[M2]آه از این خط که نوشتند به پیشانی من
[B][M1]رفتی و روز مرا تیره تر از شب کردی[M2]بی تو در ظلمتم، ای دیدهٔ نورانی من
[B][M1]بی تو اشک و غم و حسرت همه مهمان منند[M2]قدمی رنجه کن از مهر، به مهمانی من
[B][M1]صفحهٔ روی ز انظار، نهان میدارم[M2]تا نخوانند بر این صفحه، پریشانی من
[B][M1]دهر، بسیار چو من سربگریبان دیده است[M2]چه تفاوت کندش، سر به گریبانی من
[B][M1]عضو جمعیت حق گشتی و دیگر نخوری[M2]غم تنهائی و مهجوری و حیرانی من
[B][M1]گل و ریحان کدامین چمنت بنمودند[M2]که شکستی قفس، ای مرغ گلستانی من
[B][M1]من که قدر گهر پاک تو میدانستم[M2]ز چه مفقود شدی، ای گهر کانی من
[B][M1]من که آب تو ز سرچشمهٔ دل میدادم[M2]آب و رنگت چه شد، ای لالهٔ نعمانی من
[B][M1]من یکی مرغ غزلخوان تو بودم، چه فتاد[M2]که دگر گوش نداری به نوا خوانی من
[B][M1]گنج خود خواندیم و رفتی و بگذاشتیم[M2]ای عجب، بعد تو با کیست نگهبانی من!
[A]
[B][M1]اینکه خاک سیهش بالین است[M2]اختر چرخ ادب پروین است
[B][M1]گر چه جز تلخی از ایام ندید[M2]هر چه خواهی سخنش شیرین است
[B][M1]صاحب آنهمه گفتار امروز[M2]سائل فاتحه و یاسین است
[B][M1]دوستان به که ز وی یاد کنند[M2]دل بی دوست دلی غمگین است
[B][M1]خاک در دیده بسی جان فرساست[M2]سنگ بر سینه بسی سنگین است
[B][M1]بیند این بستر و عبرت گیرد[M2]هر که را چشم حقیقت بین است
[B][M1]هر که باشی و زهر جا برسی[M2]آخرین منزل هستی این است
[B][M1]آدمی هر چه توانگر باشد[M2]چو بدین نقطه رسد مسکین است
[B][M1]اندر آنجا که قضا حمله کند[M2]چاره تسلیم و ادب تمکین است
[B][M1]زادن و کشتن و پنهان کردن[M2]دهر را رسم و ره دیرین است
[B][M1]خرم آن کس که در این محنت‌گاه[M2]خاطری را سبب تسکین است
[A]
[B][M1]ما نیز در دیار حقیقت، توانگریم[M2]کالای ما چو وقت رسد، کارهای ماست
[B][M1]ما روی خود ز راه سعادت نتافتیم[M2]پیران ره، بما ننمودند راه راست
[A]
[B][M1]از غبار فکر باطل، پاک باید داشت دل[M2]تا بداند دیو، کاین آئینه جای گرد نیست
[B][M1]مرد پندارند پروین را، چه برخی ز اهل فضل[M2]این معما گفته نیکوتر، که پروین مرد نیست
[A]
[B][M1]گر شمع را ز شعله رهائی است آرزو[M2]آتش چرا به خرمن پروانه میزند
[B][M1]سرمست، ای کبوترک ساده دل، مپر[M2]در تیه آز، راه تو را دانه میزند
[A]
[B][M1]بی رنج، زین پیاله کسی می نمی‌خورد[M2]بی دود، زین تنور بکس نان نمیدهند
[B][M1]تیمار کار خویش تو خودخور، که دیگران[M2]هرگز برای جرم تو، تاوان نمیدهند
[A]
[B][M1]خیال آشنائی بر دلم نگذشته بود اول[M2]نمیدانم چه دستی طرح کرد این آشنائی را[A]
[B][M1]بکوش و دانشی آموز و پرتوی افکن[M2]که فرصتی که ترا داده‌اند، بی بدل است[A]
[B][M1]دل پاکیزه، بکردار بد آلوده مکن[M2]تیرگی خواستن، از نور گریزان شدن است[A]
[B][M1]طائری کز آشیان، پرواز بهر آز کرد[M2]کیفرش، فرجام بال و پر بخون آلودن است[A]
[B][M1]با قضا، چیره زبان نتوان بود[M2]که بدوزند، گرت صد دهن است[A]
[B][M1]دور جهان، خونی خونخوارهاست[M2]محکمهٔ نیک و بد کارهاست[A]
[B][M1]خیال کژ به کار کژ گواهی است[M2]سیاهی هر کجا باشد، سیاهی است
[B][M1]به از پرهیزکاری، زیوری نیست[M2]چو اشک دردمندان، گوهری نیست
[B][M1]مپوش آئینه کس را به زنگار[M2]دل آئینه است، از زنگش نگهدار[A]
[B][M1]سزای رنجبر گلشن امید، بس است[M2]بدامن چمنی، گلبنی نشانیدن[A]
[B][M1]برهنمائی چشم، این ره خطا رفتم[M2]گناه دیدهٔ من بود، این خطاکاری[A]
[B][M1]زن در ایران، پیش از این گویی که ایرانی نبود[M2]پیشه‌اش، جز تیره‌روزی و پریشانی نبود
[B][M1]زندگی و مرگش اندر کنج عزلت می‌گذشت[M2]زن چه بود آن روزها، گر زآن که زندانی نبود
[B][M1]کس چو زن اندر سیاهی قرنها منزل نکرد[M2]کس چو زن در معبد سالوس، قربانی نبود
[B][M1]در عدالتخانه انصاف زن شاهد نداشت[M2]در دبستان فضیلت زن دبستانی نبود
[B][M1]دادخواهیهای زن می‌ماند عمری بی‌جواب[M2]آشکارا بود این بیداد؛ پنهانی نبود
[B][M1]بس کسان را جامه و چوب شبانی بود، لیک[M2]در نهاد جمله گرگی بود؛ چوپانی نبود
[B][M1]از برای زن به میدان فراخ زندگی[M2]سرنوشت و قسمتی جز تنگ‌میدانی نبود
[B][M1]نور دانش را ز چشم زن نهان می‌داشتند[M2]این ندانستن، ز پستی و گرانجانی نبود
[B][M1]زن کجا بافنده میشد، بی نخ و دوک هنر[M2]خرمن و حاصل نبود، آنجا که دهقانی نبود
[B][M1]میوه‌های دکهٔ دانش فراوان بود، لیک[M2]بهر زن هرگز نصیبی زین فراوانی نبود
[B][M1]در قفس می‌آرمید و در قفس می‌داد جان[M2]در گلستان نام ازین مرغ گلستانی نبود
[B][M1]بهر زن تقلید تیه فتنه و چاه بلاست[M2]زیرک آن زن، کو رهش این راه ظلمانی نبود
[B][M1]آب و رنگ از علم می‌بایست، شرط برتری[M2]با زمرد یاره و لعل بدخشانی نبود
[B][M1]جلوهٔ صد پرنیان، چون یک قبای ساده نیست[M2]عزت از شایستگی بود از هوسرانی نبود
[B][M1]ارزش پوشانده کفش و جامه را ارزنده کرد[M2]قدر و پستی، با گرانی و به ارزانی نبود
[B][M1]سادگی و پاکی و پرهیز یک یک گوهرند[M2]گوهر تابنده تنها گوهر کانی نبود
[B][M1]از زر و زیور چه سود آنجا که نادان است زن[M2]زیور و زر، پرده‌پوش عیب نادانی نبود
[B][M1]عیبها را جامهٔ پرهیز پوشانده‌ست و بس[M2]جامهٔ عجب و هوی بهتر ز عریانی نبود
[B][M1]زن، سبکساری نبیند تا گرانسنگ است و بس[M2]پاک را آسیبی از آلوده دامانی نبود
[B][M1]زن چون گنجور است و عفت گنج و حرص و آز دزد[M2]وای اگر آگه ز آیین نگهبانی نبود
[B][M1]اهرمن بر سفرهٔ تقوی نمیشد میهمان[M2]زآن که می‌دانست کآنجا جای مهمانی نبود
[B][M1]پا به راه راست باید داشت، کاندر راه کج[M2]توشه‌ای و رهنوردی، جز پشیمانی نبود
[B][M1]چشم و دل را پرده میبایست اما از عفاف[M2]چادر پوسیده، بنیاد مسلمانی نبود
[B][M1]خسروا، دست توانای تو، آسان کرد کار[M2]ورنه در این کار سخت امید آسانی نبود
[B][M1]شه نمی‌شد گر‌در این گمگشته کشتی ناخدای[M2]ساحلی پیدا از این دریای طوفانی نبود
[B][M1]باید این انوار را پروین به چشم عقل دید[M2]مهر رخشان را نشاید گفت نورانی نبود
[A]
دوست گرامی آقای رضا سیمی این شعر را برای گنجور ارسال کرده‌اند که به گفتهٔ ایشان در کتابهای فارسی بچه‌ها چاپ شده بوده و بزرگترها از آن خاطره دارند و طبق نقل ایشان شاعر آن خانم اعتصامی است.
[B][M1]گفت با جوجه مرغکی هشیار[M2]که ز پهلوی من مرو به کنار
[B][M1]گربه را بین که دم علم کرده[M2]گوشها تیز و پشت خم کرده
[B][M1]چشم خود تا به هم زنی بردت[M2]تا کله چرخ داده‌ای خوردت
[B][M1]جوجه گفتا که مادرم ترسوست[M2]به خیالش که گربه هم لولوست
[B][M1]گربه حیوان خوش خط وخالیست[M2]فکر آزارجوجه هرگز نیست
[B][M1]سه قدم دورتر شد از مادر[M2]آمدش آنچه گفته بود به سر
[B][M1]گربه ناگاه ازکمین برجست[M2]گلوی جوجه را به دندان خست
[B][M1]برگرفتش به چنگ و رفت چو باد[M2]مرغ بیچاره از پیش افتاد
[B][M1]گربه از پیش و مرغ از دنبال[M2]ناله‌ها کرد زد بسی پر و بال
[B][M1]لیک چون گربه جوجه را بربود[M2]نالهٔ مادرش ندارد سود
[B][M1]گر تضرع کند وگر فریاد[M2]جوجه را گربه پس نخواهد داد
[END]