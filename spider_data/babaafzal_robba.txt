[START][A]
[B][M1]گر با توام از تو جان دهم آدم را 
[M2]از نور تو روشنی دهم عالم را 
[B][M1]چون بی تو شوم قوت آنم نبود
[M2]کز سینه به کام دل برآرم دم را 
[A]
[B][M1]اندوه تو دلشاد کند هر جان را 
[M2]کفر تو دهد تازگی ای ایمان را 
[B][M1]دل راحت وصل تو مبیناد دمی
[M2]با درد تو گر طلب کند درمان را
[A]
[B][M1]دل سیر نشد از کم و از بیش تو را 
[M2]با آن که منازل است در پیش تو را 
[B][M1]عذرت نپذیرند گهِ مرگ، از آنک
[M2]بسیار بگفته اند در پیش تو را 
[A]
[B][M1]در کار کش این عقل به کار آمده را
[M2]تا راست کند کار به هم برزده را 
[B][M1]از نقش خیال در دلت بتکده ایست
[M2]بشکن بت و کعبه ساز بتکده را
[A]
[B][M1]بی آن که کس رسد زوری از ما 
[M2]یا گشت پریشان دل موری از ما
[B][M1]بی هیچ برآورد به صد رسوایی
[M2]شوریده سر زلف تو شوری از ما
[A]
[B][M1] ای دل تو ز هیچ خلق یاری مطلب
[M2]وز شاخ برهنه سایه داری مطلب
[B][M1]عزت ز قناعت است و خواری ز طمع
[M2]با عزت خود بساز و خواری مطلب
[A]
[B][M1]آبی که به روزگار بندد کیمُخت
[M2]تو گه پسرش نام نهی، گاهی دخت
[B][M1]خانی شد و پندار در او رخت نهاد
[M2]دیگی شد و امید در او سودا پخت
[A]
[B][M1]گر بر فلکی به خاک باز آرندت
[M2]ور بر سر نازی، به نیاز آرندت
[B][M1]فی الجمله حدیث مطلق از من بشنو
[M2]آزار مجوی تا بنیازارندت
[A]
[B][M1]باشد که ز اندیشه و تدبیر درست
[M2]خود را به در اندازم از این واقعه چست
[B][M1]کز مذهب این قوم ملالم بگرفت
[M2]هر یک زده دست عجز بر صحبت سست
[A]
[B][M1]تا گوهر جان در صدف تن پیوست
[M2]وز آب حیات گوهری صورت بست
[B][M1]گوهر چو تمام شد، صدف را بشکست
[M2]بر طرف کله گوشهٔ سلطان بنشست
[A]
[B][M1]ترس اجل و بیم فنا، هستی توست
[M2]ور نه ز فنا شاخ بقا خواهد رُست
[B][M1]تا از دم عیسی شده ام زنده به جان
[M2]مرگ آمد و از وجود ما دست بشست
[A]
[B][M1]وی جملهٔ خلق را ز بالا و ز پست
[M2]آورده به فضل خویش از نیست به هست
[B][M1]بر درگه عدل تو چه درویش و چه شاه
[M2]در خانهٔ عفو تو چه هشیار و چه مست
[A]
[B][M1]معلوم نمی شود چنین از سر دست
[M2]کاین صورت و معنی ز چه رو در پیوست
[B][M1]اسرار به جمله گی به نزد هر کس
[M2]آن گاه شود عیان که صورت بشکست
[A]
[B][M1]با یار بگفتم به زبانی که مراست
[M2]کز آرزوی روی تو جانم برخاست
[B][M1]گفتا: قدمی ز آرزو زآن سو نه
[M2]کاین کار به آرزو نمی آمد راست
[A]
[B][M1]ترکیب عناصر ار نگشتی کم و کاست
[M2]صورت بستی که طبع صورتگر ماست
[B][M1]بفزود و بکاست تا بدانی ره راست
[M2]کاین عالم را مصور کامرواست
[A]
[B][M1]در عین علی، هو العلی الاعلی ست
[M2]در لام علی، سّر الاهی پیداست
[B][M1]دریای علی سورهٔ حی قیوم
[M2]برخوان و ببین که اسم اعظم آن جاست
[A]
[B][M1]هر نقش که بر تختهٔ هستی پیداست
[M2]آن صورت آن کس است کان نقش آراست
[B][M1]دریای کهن چو بر زند موجی نو
[M2]موجش خوانند و در حقیقت دریاست
[A]
[B][M1]در کار جهان، بیع و شری بر هیچ است
[M2]نقشی است خوش آدمی، ولی بر هیچ است
[B][M1]زنهار بر این چهار دیوار وجود
[M2]فارغ ننشینی، که بنی بر هیچ است
[A]
[B][M1]افضل دیدی که هر چه دیدی هیچ است
[M2]سر تا سر آفاق دویدی هیچ است
[B][M1]هر چیز که گفتی و شنیدی هیچ است
[M2]و آن نیز که در کنج خزیدی هیچ است
[A]
[B][M1]آن کیست که آگاه ز حسن و خرد است
[M2]آسوده ز کفر و دین و از نیک و بد است
[B][M1]کارش نه چو جسم و نفس داد و ستد است
[M2]آگاه بدو عقل و خود آگه به خود است
[A]
[B][M1]با یک سر موی تو اگر پیوند است
[M2]بر پای دلت هر سر مویی بند است
[B][M1]گفتی که رهی دراز دارم در پیش
[M2]از خود به خود آی، دوست بین تا چند است
[A]
[B][M1] در کوی تو صد هزار صاحب هوس است
[M2]تا خود، به وصال تو، که را دسترس است
[B][M1]آن کس که بیافت، دولتی یافت عظیم
[M2]و آن کس که نیافت، داغ نایافت بس است
[A]
[B][M1]در بادیهٔ عشق دویدن چه خوش است
[M2]وز خیر کسان طمع بریدن چه خوش است
[B][M1]گر دست دهد صحبت اهل نفسی
[M2]دامن ز زمانه در کشیدن چه خوش است
[A]
[B][M1]سرتاسر آفاق جهان از گل ماست
[M2]منزلگه نور قدس کلی، دل ماست
[B][M1]افلاک و عناصر و نبات و حیوان
[M2]عکسی ز وجود روشن کامل ماست
[A]
[B][M1]هر کار که هست در جهان، پیشهٔ ماست
[M2]هر شیر دلی که هست، در بیشهٔ ماست
[B][M1]از ما مگذر که چون ببینی به یقین 
[M2]زان خرم و خوب تر در اندیشهٔ ماست
[A]
[B][M1]اول ز مکوّنات، عقل و جان است
[M2]و اندر پی او، نُه فلک گردان است
[B][M1]زین جمله چو بگذری چهار ارکان است
[M2]پس معدن و پس نبات و پس حیوان است
[A]
[B][M1]تا گردش گردون فلک تابان است
[M2]بس عاقل بی هنر که سرگردان است
[B][M1]تو غره مشو ز شادی ای گر داری
[M2]در هر شادی هزار غم پنهان است
[A]
[B][M1]من آن گهرم که عقل کل کان من است
[M2]و این هر دو جهان، دو رکن از ارکان من است
[B][M1]کونین و مکان و ماوراء زنده به اوست
[M2]من جان جهانم، نه جهان جان من است
[A]
[B][M1]چرخ فلکی خرقهٔ نُه توی من است
[M2]ذات ملکی نتیجهٔ خوی من است
[B][M1]سّر ازل و ابد که گوش تو شنید
[M2]رمزی ز حدیث کهنه و نوی من است
[A]
[B][M1]هرگز بت من روی به کس ننموده است
[M2]و این گفت و شنود خلق، بر بیهوده است
[B][M1]و آن کس که بتم را به سزا بستوده است
[M2]او هم به حکایت ز کسی بشنوده است
[A]
[B][M1]هر نفس که او درد ز درمان دانست
[M2]دشخوار خرد تواند آسان دانست
[B][M1]چیزی که وجود آن نیابی در خود
[M2]بیرون ز خود از چه روی بتوان دانست؟
[A]
[B][M1]بر سیر اگر نهاده ای دل، ای دوست
[M2]چون سیر به یک بار برون آی از پوست
[B][M1]زنهار مگرد گرد این راه مخوف
[M2]تا همچو پیاز خاطرت تو بر تو ست
[A]
[B][M1]سمع و بصر و زبان و دستم، همه اوست
[M2]من نیستم و هستیِ هستم همه اوست
[B][M1]این هستی موهوم، خیالی است صریح
[M2]زین هستی موهوم چو رستم، همه اوست
[A]
[B][M1]راه ازل و ابد، زبان و سرِ توست
[M2]و آن دّر که کسی نسفت، در کشور توست
[B][M1]چیزی چه طلب کنی؟ که گم کرده نه ای
[M2]از خود بطلب، که نقد تو در بر توست
[A]
[B][M1]گر تخم برومند نشد، کشتهٔ توست
[M2]ور جامه پسندیده نشد، رشتهٔ توست
[B][M1]گر ز آن که تو را پای فرو رفت به گل
[M2]از کس تو منال، کاین گل آغشتهٔ توست
[A]
[B][M1]در هر برزن که بنگرم آشوبی ست
[M2]آشوب شکنجه ای و زخم چوبی ست
[B][M1]تا پاک کنند گیتی از یک دیکر
[M2]هر ریش که هست، بر زنخ جارویی ست
[A]
[B][M1]چندین غم مال و حسرت دنیا چیست
[M2]هرگز دیدی کسی که جاوید بزیست؟
[B][M1]این یک نفسی که در تنت عاریتی ست
[M2]با عاریتی، عاریتی، باید زیست
[A]
[B][M1]من من نی ام، آن کس که منم، گوی که کیست؟
[M2]خاموش منم، در دهنم گوی که کیست
[B][M1]سر تا قدمم نیست به جز پیرهنی
[M2]آن کس که منش پیرهنم، گوی که کیست
[A]
[B][M1]گفتم که مگر تخم هوس کاشتنی ست
[M2]نه نه، غلطم، که جمله بگذاشتنی ست
[B][M1]بگذاشتنی ست هر چه در عالم هست
[M2]الا عزت که آن نگه داشتنی ست
[A]
[B][M1]عشق تو ز هر بی خبری خالی نیست
[M2]درد تو ز هر بی بصری خالی نیست
[B][M1]هر چند که در خلق جهان می نگرم
[M2]سودای تو از هیچ سری خالی نیست
[A]
[B][M1]احداث زمانه را چو پایانی نیست
[M2]و احوال جهان را سر و سامانی نیست
[B][M1]چندین غم بیهوده به خود راه مده
[M2]کاین مایهٔ عمر نیز چندانی نیست
[A]
[B][M1]آن کس که درون سینه را دل پنداشت
[M2]گامی دو نرفته، جمله را حاصل پنداشت
[B][M1]علم و ورع و زهد و تمنا و طلب
[M2]این جمله رهند، خواجه منزل پنداشت
[A]
[B][M1]ای در طلب آن که لقا خواهی یافت 
[M2]وقتی دگر از فوق سما خواهی یافت
[B][M1]با توست خدا و عرش اعظم دل توست
[M2]با خود چو نیابی اش کجا خواهی یافت
[A]
[B][M1]راهی ست دراز و دور، می باید رفت
[M2]آنجات اگر مراد برناید، رفت
[B][M1]تن مرکب توست تا به جایی برسی
[M2]تو مرکب تن شوی، کجا شاید رفت؟
[A]
[B][M1]آرام منا، کجاست آرامگه ات
[M2]ره سوی تو کو؟ که سوی من باد رهت
[B][M1]زین روی که مه به شب بُوَد، روز رهی
[M2]شب گشت در آرزوی روی چو مهت
[A]
[B][M1]بر خود چه نهی رنج در این جای سه پنج
[M2]چون پای یقین نهاده ای بر سر گنج
[B][M1]بنشین به تأنی و بر آسا از رنج
[M2]و آن گنج به معیار خرد بر خود سنج
[A]
[B][M1]هستی تو سزای این و صد چندین رنج
[M2]تا با تو که گفت کاین همه بر خود سنج
[B][M1]از خوردن و خواستن بر آسا و بباش
[M2]و آرام گزین که خفته ای بر سر گنج
[A]
[B][M1]ای کرده فریبنده جهانت گستاخ
[M2]می آیی و می روی در او پهن و فراخ
[B][M1]گوی نرسد مرگ به من؛ چون نرسد؟
[M2]نه پای وی آبله، نه کفشش سوراخ
[A]
[B][M1] عمر تو اگر افزون شود از پانصد
[M2]افسانه شوی، عاقبت از روی خرد
[B][M1]باری چو فسانه می شوی، ای بخرد
[M2]افسانهٔ نیک شو، نه افسانهٔ بد
[A]
[B][M1]چون درد توام در این دل ریش افتاد
[M2]بیگانگی ام نخست بر خویش افتاد
[B][M1]چون دیده به جستجوی رویت برخاست
[M2]از آرزوی تو اشک در پیش افتاد
[A]
[B][M1]دل نعره زنان ملک جهان می طلبد
[M2]پیوسته وجود جاودان می طلبد
[B][M1]مسکین خبرش نیست که صیاد اجل
[M2]پی بر پی او نهاده، جان می طلبد
[A]
[B][M1]غم با لطف تو شادمانی گردد
[M2]عمر از نظر تو جاودانی گردد
[B][M1]گر باد به دوزخ برد از کوی تو خاک
[M2]آتش همه آب زندگانی گردد
[A]
[B][M1]عشق تو مرا زندهٔ جاویدان کرد
[M2]سودای توام، بی سر و بی سامان کرد
[B][M1]لطف و کرم تو، جسم را چون جان کرد
[M2]در خاک عمل بهتر از این نتوان کرد
[A]
[B][M1]در عشق تو جان بوالهوس می میرد
[M2]چون شعله ز انبوهی خس می میرد
[B][M1]روزی که دلم به طره بستی، گفتم
[M2]کاین مرغ آخر در این قفس می میرد
[A]
[B][M1]یاد تو کنم دلم چنان برخیزد
[M2]که امید به کلی از جهان برخیزد
[B][M1]آیا بودا که از میان من و تو
[M2]ما بین فراق از میان بر خیزد
[A]
[B][M1]چندان برو این ره که دویی برخیزد
[M2]گر هست دویی، به رهروی برخیزد
[B][M1]تو او نشوی، ولی اگر جهد کنی
[M2]جایی برسی کز تو، تویی برخیزد
[A]
[B][M1]دنیا مطلب تا همه دین ات باشد
[M2]دنیا طلبی، نه آن ، نه این ات باشد
[B][M1]بر روی زمین، زیر زمین وار بزی
[M2]تا زیر زمین، روی زمین ات باشد
[A]
[B][M1]از شبنم عشق خاک آدم گل شد
[M2]صد فتنه و شور در جهان حاصل شد
[B][M1]چون نشتر عشق بر رگ روح زدند
[M2]یک قطره فرو چکید و نامش دل شد
[A]
[B][M1]تا داروی او درد مرا درمان شد
[M2]پستیم بلندی شد و کفر ایمان شد
[B][M1]جان و دل و تن، هر سه حجاب ره بود
[M2]تن دل شد و دل جان شد و جان جانان شد
[A]
[B][M1]صاحب نظران که آینهٔ یک دگراند
[M2]چون آینه از هستی خود بی خبراند 
[B][M1]گر روشنی ای می طلبی، آینه وار
[M2]در خود منگر، تا همه در تو نگرند
[A]
[B][M1]مردان رهت که سرّ معنی‌دان اند
[M2]از دیدهٔ کوته نظران پنهان اند
[B][M1]این طرفه تر است، هر که حق را بشناخت
[M2]مؤمن شد و خلق کافرش می‌خوانند
[A]
[B][M1]مردان رهت واقف اسرار تواند
[M2]باقی همه سرگشتهٔ پرگار تواند
[B][M1]هفتاد و دو ملت همه در کار تواند
[M2]تو با همه و همه طلبکار تو اند
[A]
[B][M1]آنان که ز معبود خبر یافته اند
[M2]از جملهٔ کائنات سر تافته اند
[B][M1]دریوزه همی کنم ز مردان نظری
[M2]مردان همه از قرب نظر یافته اند
[A]
[B][M1]در مصطبهٔ عمر ز بد نامی چند
[M2]عاجز شده از سر زنش عامی چند
[B][M1]کو قوت پایی که مرا گیرد دست
[M2]تا پیش اجل باز روم گامی چند
[A]
[B][M1]تا حا و دو میم و دال نامت کردند
[M2]عرش و فلک و کعبه مقامت کردند
[B][M1]اکنون که به رهبری تمامت کردند
[M2]سرتاسر آفاق به نامت کردند
[A]
[B][M1]آن ها که زمین زیز قدم ها فرسودند
[M2]وندر طلبش هر دو جهان پیمودند
[B][M1]آگاه نمی شوم که ایشان هرگز
[M2]زین حال چنانکه هست آگه بودند
[A]
[B][M1]ناکرده دمی آن چه تو را فرمودند
[M2]خواهی که چنان شوی که مردان بودند
[B][M1]تو راه نرفته ای، از آن ننمودند
[M2]ور نه که زد این در، که درش نگشودند
[A]
[B][M1]آنان که مقیم حضرت جانان اند
[M2]یادش نکنند و بر زبان کم رانند
[B][M1]و آنان که مثال نای، باد انبان اند
[M2]دورند از او، از آن به بانگش خوانند
[A]
[B][M1]برخیز که عاشقان به شب راز کنند
[M2]گرد در و بام دوست پرواز کنند
[B][M1]هر جا که دری بود به شب در بندند
[M2]الا در عاشقان که شب باز کنند
[A]
[B][M1]هفتاد و دو فرقه در رهت می‌پویند
[M2]هر یک سخنان مختلف می‌جویند
[B][M1]سررشتهٔ حق به دست یک طایفه است
[M2]باقی به خوش آمد سخنی می‌گویند
[A]
[B][M1]از هستی خود چو بی خبر خواهم بود 
[M2]این جا بُدنم هیچ نمی دارد سود
[B][M1]زین مزبله زود رخت بر باید بست
[M2]وز ننگ وجود تا عدم رفتن زود
[A]
[B][M1]ای ذات تو در دو کون مقصود وجود
[M2]نام تو محمد و مقامت محمود
[B][M1]دل بر لب دریای شفاعت بستم
[M2]زان روی روان می کنم از دیده دو رود
[A]
[B][M1]عشق از ازل است و تا ابد خواهد بود 
[M2]جویندهٔ عشق بی عدد خواهد بود
[B][M1]فردا که قیامت آشکارا گردد
[M2]هر دل که نه عاشق است، رد خواهد بود
[A]
[B][M1]تا روی زمین و آسمان خواهد بود
[M2]حیوان و نبات، هر دوان خواهد بود
[B][M1]تا چرخ و سراسر اختران سیر کنند
[M2]نقد تو خلاصهٔ جهان خواهد بود
[A]
[B][M1]گر ملک تو مصر و شام و چین خواهد بود
[M2]و آفاق تو را زیر نگین خواهد بود 
[B][M1]خوش که عاقبت نصیب من و تو 
[M2]ده گز کفن و دو گز زمین خواهد بود
[A]
[B][M1]سرگشتهٔ تو عقل بسی خواهد بود
[M2]بی آن که به تو دسترسی خواهد بود
[B][M1]زین تیره مغاک، دستگیر دل من
[M2]هم نور تو باشد، ار کسی خواهد بود
[A]
[B][M1]کوتاه کنم قصه که بس مشکل بود
[M2]آرندهٔ نامه هم بس مستعجل بود
[B][M1]پروای نوشتن بسی نیز نداشت
[M2]دستم که گهی بر سر و گر بر دل بود
[A]
[B][M1]ای خواجه اگر کار به کامت نبود
[M2]یا خطبهٔ جاوید به نامت نبود
[B][M1]خوش باش و مخور غصه که گر دار جهان
[M2]مُلکت شود، از حرص تمامت نبود
[A]
[B][M1]درویش کسی بود که نامش نبود
[M2]گامی که نهد مراد و کامش نبود
[B][M1]در آتش فقر اگر بسوزد شب و روز 
[M2]هرگز طمع پخته و خامش نبود
[A]
[B][M1]هر دیده که او عطای حق دیده بود
[M2]سر تا قدمش ز نور حق دیده بود 
[B][M1]زنهار تو دید هر کسی دیده مخوان
[M2]آن دیده بود که حق در او دیده بود 
[A]
[B][M1]ای ذات منزهت مبرا ز وجود
[M2]بر خاک در تو کرده ارواح سجود
[B][M1]چون قطرهٔ شبنم است بر برگ گلی
[M2]از راه عدم هر آن چه آید به وجود
[A]
[B][M1]ای ذات تو سر دفتر اسرار وجود
[M2]نقش صفتت بر در و دیوار وجود
[B][M1]در پردهٔ کبریا نهان گشته ز خلق
[M2]بنشسته عیان بر سر بازار وجود
[A]
[B][M1]هر گه که دلم با غمت انباز شود 
[M2]صد در ز طرب بر رخ من باز شود
[B][M1]به زان نبود که جان فدای تو کنم 
[M2]تیهو چو فدای باز شود باز شود
[A]
[B][M1]تا دل ز علایق جهان حُرّ نشود
[M2]هرگز صدف وجود پُر دُر نشود
[B][M1]پر می نشود کاسهٔ سرها از عقل
[M2]هر کاسه که سر نگون بود، پر نشود
[A]
[B][M1]از رفته قلم هیچ دگرگون نشود
[M2]وز خوردن غم به جز جگر خون نشود
[B][M1]هان تا جگر خویش به غم خون نکنی
[M2]هر ذره هر آن چه هست افزون نشود
[A]
[B][M1]رو دیده بدوز تا دلت دیده شود
[M2]زان دیده جهان دگرت دیده شود
[B][M1]گر تو ز سر پسند خود برخیزی
[M2]احوال تو سر به سر پسندیده شود
[A]
[B][M1]می‌زن نفسی، کاین دم از او می‌زاید
[M2]وین دم، دم ماست، گر تو را می‌شاید
[B][M1]گر در یابی، زنده بمانی جاوید
[M2]ور نه دم ماست، هم به ما می‌آید
[A]
[B][M1] سیر آمده ای ز خویشتن می باید
[M2]برخاسته ای ز جان و تن می باید
[B][M1]در هر منزل هزار بند افزون است
[M2]زین گرم روی بند شکن می باید 
[A]
[B][M1]رو خانه برو، که شاه ناگاه آید
[M2]ناگاه به نزد مرد آگاه آید
[B][M1]خرگاه وجود را از خود خالی کن
[M2]چون پاک شود، شاه به خرگاه آید
[A]
[B][M1]ای از همه آزرده، بی آزار گذر
[M2]وای مست فریب بوده، هشیار گذر
[B][M1]آرامگه نهنگ مرگ است دهنت
[M2]بر خوابگه نهنگ، بیدار گذر
[A]
[B][M1]یا رب ز کرم بر من دل ریش نگر
[M2]وی محتشما، بر من درویش نگر
[B][M1]خود می دانم لایق درگاه نی ام
[M2]بر من منگر، بر کرم خویش نگر
[A]
[B][M1]ای از تو فتاده عالمی در شر و شور
[M2]فارغ شدهٔ غنی و مردم همه عور
[B][M1]تو با همه در حدیث و گوش همه کر
[M2]تو با همه در حضور و چشم همه کور
[A]
[B][M1]زنهار در آن کوش که در زیر سپهر
[M2]با هیچ کس‌ات هیچ نپیوندد مهر
[B][M1]تا بو که از این هزاهزکون و فساد
[M2]بیرون شدنیت زود بنماید چهر
[A]
[B][M1]عمر از پی افزون زر کاسته گیر
[M2]صد گنج زر از رنج تن آراسته گیر
[B][M1]پس بر سر آن گنج چو بر صحرا برف
[M2]روزی دو سه بنشسته و برخاسته گیر
[A]
[B][M1]دانی که چرا زنند این طبلک باز؟
[M2]تا گم شده‌گان به راه باز آیند باز 
[B][M1]دانی که چرا دوخته اند دیدهٔ باز؟
[M2]تا باز به قدر خود کند دیده فراز
[A]
[B][M1]در هستی کون خویش، مردم ز آغاز
[M2]با خلق جهان و با جهان است انباز
[B][M1]وآنگه ز جهان و هر چه هست، اندر وی 
[M2]آگه شود و همه به او گردد باز
[A]
[B][M1]تاریک شد از هجر دل افروزم، روز
[M2]شب نیز شد از آه جهان سوزم، روز
[B][M1]شد روشنی از روز و سیاهی ز شبم
[M2]اکنون نه شبم شب است، نه روزم روز
[A]
[B][M1]ای خواجه تو خود چه دیده‌ای؟ باش هنوز
[M2]زین ره به کجا رسیده‌ای؟ باش هنوز
[B][M1]زآن جرعه کز آن سپهر سرگردان شد
[M2]یک قطره تو کی چشیده‌ای؟ باش هنوز
[A]
[B][M1]تا کی باشی ز عافیت در پرهیز
[M2]با خلق به آشتی و با خود به ستیز؟
[B][M1]ای خفتهٔ بی خبر اگر مرده نه‌ای
[M2]روز آمد و رفت، تا به کی خُسبی؟ خیز!
[A]
[B][M1] بیرون ز چهار عنصر و پنج حواس
[M2]از شش جهت و هفت خط و هشت اساس
[B][M1]سری است نهفته در میان خانهٔ جان
[M2]کان را نتوان یافت به تقلید و قیاس
[A]
[B][M1]تا چند روی از پی تقلید و قیاس
[M2]بگذر ز چهار اسم و از پنج حواس
[B][M1]گر معرفت خدای خود می طلبی
[M2]در خود نگر و خدای خود را بشناس
[A]
[B][M1]در خرقه چه پیچی، ار نه ای شاه شناس
[M2]کز خرقه نه امید فزاید نه هراس
[B][M1]خز برکنی از کرم و بپوشی که لباس
[M2]چون پوشش تن بود چه دیبا چه پلاس
[A]
[B][M1]ز افسانه گری ای دل دانش نشناس
[M2]پیوسته قرین شک، ندیم وسواس
[B][M1]تا تو تهی از عقل و پر از پنداری
[M2]فربه نه‌ای، از فریب داری آماس
[A]
[B][M1]هان ای دل بد زهره ز شمشیر مترس
[M2]بفشار قدم، ز حملهٔ شیر مترس
[B][M1]در ساحت این زمانهٔ عاریتی
[M2]ز اقبال مشو شاد و ز ادبیر مترس
[A]
[B][M1] بالا مطلب ز هیچ کس بیش مباش
[M2]چون مرهم نرم باش، چون نیش مباش
[B][M1]خواهی که ز هیچ کس به تو بد نرسد
[M2]بدخواه و بدآموز و بداندیش میاش
[A]
[B][M1]واپس منگر دمی و در پیش مباش
[M2]با خویش مباش و خالی از خویش مباش
[B][M1]خواهی که غریق بحر توحید شوی
[M2]مشنو، منگر، میندیش، مباش
[A]
[B][M1] ای دل چو طربناک نه‌ای، شادان باش
[M2]جرم تو ز دانش است، رو نادان باش
[B][M1]خواهی نروی ز دست و با خود باشی
[M2]مانند پری ز آدمیان پنهان باش
[A]
[B][M1]کو دل که بداند نفسی اسرارش 
[M2]کو گوش که بشنود دمی گفتارش
[B][M1]معشوق جمال می‌نماید شب و روز
[M2]کو دیده که بر خورد از آن دیدارش
[A]
[B][M1]غم چند خوری ز کار نا آمده پیش
[M2]رنج است نصیب مردم دوراندیش
[B][M1]خوش باش و جهان تلخ مکن در بر خویش
[M2]کز خوردن غم قضا نگردد کم و بیش
[A]
[B][M1] زین تابش آفتاب و تاریکی میغ
[M2]زین بیهده زندگانی مرگ آمیغ
[B][M1]با خویشتن آی تا نباشی باری
[M2]نه بوده به افسوس و نه رفته به دریغ
[A]
[B][M1]جان می بردم به سوی آن عالم پاک
[M2]تن می کشیدم به سوی این تودهٔ خاک
[B][M1]روزی بینی پیرهن تن شده چاک
[M2]جان گفته مرا انعم الله مساک
[A]
[B][M1]گر فضل کنی ندارم از عالم باک
[M2]ور قهر کنی، شوم به یک بار هلاک
[B][M1]روزی صد بار گویم ای صانع پاک
[M2]مشتی خاکم، چه آید از مشتی خاک
[A]
[B][M1]روزی که برند این تن پر آز را به خاک
[M2]وین قالب پرورده به صد ناز به خاک
[B][M1]روح از پی من نعره زنان خواهد گفت
[M2]خاک کهن است، می رود باز به خاک
[A]
[B][M1]ای از تو همیشه کار پندار به برگ
[M2]در گوش تو هر زمان همی گوید مرگ
[B][M1]کای برشده بر هوا، ز گرمی چو بخار
[M2]باز آی به خاک سرد گشته چو تگرگ
[A]
[B][M1] ای عمر عزیز داده بر باد از جهل
[M2]وز بی‌خبری کار اجل داشته سهل
[B][M1]اسباب دو صد ساله سگالیده به پیش
[M2]نا یافته از زمانه یک ساعت مهل
[A]
[B][M1] درّی که من از میان جان یافته‌ام
[M2]تا ظن نبری که رایگان یافته‌ام
[B][M1]شب های دراز من به امید وصال
[M2]جان داده‌ام و بهای آن یافته‌ام
[A]
[B][M1]معشوقه عیان بود، نمی دانستم
[M2]با ما به میان بود، نمی دانستم
[B][M1]گفتم به طلب مگر به جایی برسم
[M2]خود تفرقه آن بود، نمی دانستم
[A]
[B][M1]از نه پدر و چهار مادر زادم
[M2]از هفت و دو و سه، مستمند و شادم
[B][M1]پنج اصلم و در خانهٔ شش بنیادم
[M2]من در کف این گروه چون افتادم؟
[A]
[B][M1] من مهر تو در میان جان ننهادم
[M2]تا مهر تو بر سر زبان ننهادم
[B][M1]تا دل ز همه جهان کرانه نگرفت
[M2]با او سخن تو در میان ننهادم 
[A]
[B][M1]در جستن جام جم جهان پیمودم
[M2]روزی ننشستم و شبی نغنودم
[B][M1]ز استاد چو وصف جام جم پرسیدم
[M2]آن جام جهان نمای جم، من بودم
[A]
[B][M1]آزردن خلق کافری پندارم
[M2]وز خلق جهان همین طمع می دارم
[B][M1]می کوشم تا ز من نیازارد کس
[M2]تدبیرم چیست تا ز کس نازارم؟
[A]
[B][M1] تا ظن نبری کز آن جهان می ترسم
[M2]وز مردن و از کندن جان می ترسم
[B][M1]چون مرگ حق است، من چرا ترسم از او
[M2]چون نیک نزیستم از آن می ترسم
[A]
[B][M1]از عشق تو بهره نیست جز سرزنشم
[M2]بی آنکه به جای هیچ کس بد کنشم
[B][M1]هر چیز که ناخوش است، این زندگی‌ام
[M2]چون از پی توست، من بدان خوش منشم
[A]
[B][M1]از هر چه در این ملک نی‌ام کم، بیشم
[M2]از حاشیه بیگانه و با شه خویشم
[B][M1]نه بیم شناسم، نه امید اندیشم
[M2]بی آنکه روم، ز هر رونده پیشم 
[A]
[B][M1]من با تو نظر از سر هستی نکنم
[M2]اندیشه ز بالا و ز پستی نکنم
[B][M1]می‌بینم و می‌پرستم از روی یقین
[M2]خود بینی و خویشتن پرستی نکنم
[A]
[B][M1]از روی تو شاد شد دل غمگینم
[M2]من چون رخ تو به دیگری بگزینم؟
[B][M1]در تو نگرم، صورت خود می یابم
[M2]در خود نگرم، همه تو را می بینم
[A]
[B][M1] دنیا چو رباط و ما در او مهمانیم
[M2]تا ظن نبری که ما در او می‌مانیم
[B][M1]در هر دو جهان خدای می‌ماند و بس
[M2]باقی همه کل من علیها فان‌ایم 
[A]
[B][M1]با یاد جلال در بیابان رفتیم
[M2]وز عالم تن به عالم جان رفتیم
[B][M1]عمری شب و روز در تفکر بودیم
[M2]سرگشته برآمدیم و حیران رفتیم
[A]
[B][M1]زان پیش که ما طفیل آدم بودیم
[M2]در خلوت خاص، هر دو محرم بودیم
[B][M1]بی منت عین و شین و قاف، اندر گل
[M2]معشوقه و عشق، هر دو با هم بودیم
[A]
[B][M1]یا رب چو بخوانی ام، اطعنا گویم
[M2]فرمان تو را به جان سمعنا گویم
[B][M1]بر من تو به فضل اگر غفرنا گویی
[M2]من آیم و ربنا ظلمنا گویم
[A]
[B][M1]تخمی است خرد، که جان از او رُست و روان
[M2]بار و بر و برگش آخشیج و حیوان
[B][M1]از تخم غرض بَر است و بَر هَست همان
[M2]آباد بر آن بَر که ز تخم است نشان
[A]
[B][M1]حیوان ز نبات است و نبات از ارکان
[M2]ارکان اثر گردش چرخ گردان
[B][M1]چرخ است به نفس قائم و نفس به عقل
[M2]عقل است فروغ نور مهر یزدان
[A]
[B][M1]جایی که مقام نیست‌ات، مرحله دان
[M2]وین عمر پر آفت و بلا را تله دان
[B][M1]چون بر تنت از حدوث مردم حدث ا‌ست
[M2]جای حدث حدوثه را مزبله دان
[A]
[B][M1]از فضل چه حاصل است جز جان خوردن
[M2]افسوس افضل که فضل نتوان خوردن
[B][M1]نان پاره چو در دست سگان است امروز
[M2]از دست سگان نمی توان نان خوردن
[A]
[B][M1]یا رب چه خوش است بی دهان خندیدن
[M2]بی منت دیده، خلق عالم دیدن
[B][M1]بنشین و سفر کن، که به غایت نیکوست
[M2]بی زحمت پا گرد جهان گردیدن
[A]
[B][M1]یک سو پسرت نشسته و یک سو زن
[M2]این جمله به هم بگذار و بر یک سو زن
[B][M1]عیسی نتوانست بر افلاک رسید
[M2]تا داشت ز اسباب جهان یک سوزن
[A]
[B][M1] در ظلم به قول هیچ کس کار مکن
[M2]با خلق به خُلق گوی و آزار مکن
[B][M1]فردا گویی: من چه کنم؟ او می گفت:
[M2]این از تو بنشوند، زنهار مکن!
[A]
[B][M1]اندر ره حق تصرف آغاز مکن
[M2]چشم بد خود به عیب کس باز مکن
[B][M1]سّر همه بندگان خدا می داند 
[M2]در خود نگر و فضولی راز مکن
[A]
[B][M1]با خلق به خُلق زندگانی می کن
[M2]نیکی همه عمر تا توانی می کن
[B][M1]کام همه را بر آر از دست و زبان
[M2]و آنگه بنشین و کامرانی می کن
[A]
[B][M1]گویند کز این جهان مگر شادم من 
[M2]یا خود ز عدم برای این زادم من
[B][M1]مقصود من از هر دو جهان وصل تو بود
[M2]ور نه ز وجود و عدم آزادم من
[A]
[B][M1]بر سیر اگر نهاده ای دل اکنون
[M2]از پوشش و قوت خود مجو هیچ افزون
[B][M1]خاری که ز امید خلد در پایت
[M2]خالی می‌کن به سوزن فکر برون
[A]
[B][M1]دل مغز حقیقت است و تن پوست، ببین
[M2]در کسوت روح، صورت دوست ببین
[B][M1]هر چیز که آن نشان هستی دارد 
[M2]یا سایهٔ نور اوست، یا اوست، ببین
[A]
[B][M1]دشت از مجنون که لاله می روید از او
[M2]ابر از دهقان که ژاله می روید از او
[B][M1]طوبی و بهشت و جوی شیر از زاهد
[M2]ما و دلکی که ناله می روید از او
[A]
[B][M1]ای تاج لعمرک ز شرف بر سر تو
[M2]وی قبلهٔ عالمین ز خاک در تو
[B][M1]در خطهٔ کون و هر کجا سلطانی ست
[M2]بر خط تو سر نهاد و شد چاکر تو
[A]
[B][M1]گر خلوت و عزلت است سرمایهٔ تو
[M2]هرگز به ضلالت نرسد پایهٔ تو
[B][M1]مانند هما مجرد آ تا بینی
[M2]ارباب سعادت همه در سایهٔ تو
[A]
[B][M1]افضل تو به هر حال مغرور مشو
[M2]پروانه صفت به گرد هر نور مشو
[B][M1]از خود بینی‌ست کز خدا دور شوی
[M2]نزدیک خود آ و از خدا دور مشو
[A]
[B][M1]ای دل ز غم جهان که گفتت خون شو
[M2]یا ساکن عشوه خانهٔ گردون شو
[B][M1]دانی چه کنی چو نیست سامان مُقام
[M2]انگار درون نیامدی، بیرون شو
[A]
[B][M1]افضل درِ دل می زنی، آخر دل کو؟
[M2]عمری ست که راه می روی، منزل کو؟
[B][M1]شرمت بادا ز خلوت و خلوتیان
[M2]هفتاد و دو چله داشتی، حاصل کو؟
[A]
[B][M1]دنیا به مراد رانده گیر، آخر چه؟
[M2]وین نامهٔ عمر خوانده گیر، آخر چه؟
[B][M1]گیرم که به کام دل بمانی صد سال
[M2]صد سال دگر بمانده گیر، آخر چه؟
[A]
[B][M1]ای پای شرف بر سر افلاک زده
[M2]وی دم همه از خلعت لولاک زده
[B][M1]و آنگه به سرانگشت ارادت، یک شب
[M2]درع قصب ماه فلک چاک زده
[A]
[B][M1]ای دل به چه غم خوردنت آمد پیشه
[M2]وز مرگ چه ترسی، چو درخت از تیشه
[B][M1]گر زانکه به ناخوشی برندت زینجا
[M2]خوش باش که رستی ز هزار اندیشه
[A]
[B][M1]گر مغز همه بینی و گر پوست همه
[M2]هان تا نکنی کج نظری، کوست همه
[B][M1]تو دیده نداری که درو در نگری
[M2]ورنه ز سرت تا به قدم اوست همه
[A]
[B][M1]ای لطف تو در کمال بالای همه
[M2]وی ذات تو از علوم دانای همه
[B][M1]بینی بد و نیک و همه پیدا و نهان
[M2]چون دیدهٔ صنع توست بینای همه
[A]
[B][M1]مستم به خرابات، ولی از می نه
[M2]نقلم همه نقل است و حریفم شئ نه
[B][M1]در گوشهٔ خلوتم نشان پی نه
[M2]اشیاء همه در من و من در وی نه
[A]
[B][M1]رندی باید، ز شهر خود تاخته‌ای
[M2]بنیاد وجود خود برانداخته‌ای
[B][M1]زین نادره‌ای، سوخته‌ای، ساخته‌ای
[M2]و آنگه به دمی هر دو جهان باخته‌ای
[A]
[B][M1]این نیست جهان جان که پنداشته ای
[M2]وین نیست ره وصل که برداشته ای
[B][M1]آن چشمه که خضر خورد از او آب حیات
[M2]در منزل توست، لیک انباشته ای
[A]
[B][M1]گر دریابی که از کجا آمده‌ای
[M2]وز بهر چه وز بهر چرا آمده‌ای
[B][M1]گر بشناسی، به اصل خود بازرسی
[M2]ور نه چو بهایم به چرا آمده‌ای
[A]
[B][M1]ای عین بقاء در چه بقایی که نه‌ای؟
[M2]در جای نه‌ای؟ کدام جائی که نه‌ای؟
[B][M1]ای ذات تو از جا و جهت مستغنی
[M2]آخر تو کجانی؟ و کجائی که نه‌ای؟
[A]
[B][M1]ای آن که شب و روز خدا می طلبی
[M2]کوری گرش از خویش جدا می طلبی
[B][M1]حق با تو به صد زبان همی گوید راز:
[M2]سر تا قدمت منم، که را می طلبی؟
[A]
[B][M1]ای صوفی صافی که خدا می‌طلبی
[M2]او جای ندارد، ز کجا می‌طلبی؟
[B][M1]گر زانکه شناسی اش چرا می خواهی
[M2]ور زانکه ندانی اش که را می‌طلبی؟
[A]
[B][M1]دعوی به سر زبان خود وابستی
[M2]در خانه هزار بت، یکی نشکستی
[B][M1]گویی به یک قول شهادت رستم
[M2]فردات کند خمار، کامشب مستی
[A]
[B][M1]از معدن خویش اگر جدا افتادی
[M2]آخر بنگر که خود کجا افتادی
[B][M1]در خانهٔ خود خدای را گم کردی
[M2]زان در ره خانهٔ خدا افتادی
[A]
[B][M1]مردی باید، بلند همت مردی
[M2]زین تجربه دیده ای، خرد پروردی
[B][M1]کو را به تصرف اندرین عالم خاک
[M2]بر دامن همت ننشیند گردی 
[A]
[B][M1]گر حاکم صد شهر و ولایت گردی
[M2]ور در هنر و فضل به غایت گردی
[B][M1]گر فاسق مطلقی و گر زاهد خشک
[M2]روزی دو سه بگذرد حکایت گردی
[A]
[B][M1]تا کی پی اسباب و تنعم گردی؟
[M2]تا چند دَرِ سرای مردم گردی؟
[B][M1]در دایرهٔ وجود تو دایره ای ست
[M2]زین دایره گر برون روی گم گردی
[A]
[B][M1]گر در نظر خویش حقیری، مردی
[M2]ور بر سر نفس خود امیری، مردی
[B][M1]مردی نبود فتاده را پای زدن
[M2]گر دست فتاده‌ای بگیری، مردی
[A]
[B][M1]یک ذره ز فقر اگر به صحرا بودی
[M2]نه کافر و نه گبر و نه ترسا بودی
[B][M1]گر دیدهٔ جهل خلق بینا بودی
[M2]این رشته که سر دو تاست، یک تا بودی
[A]
[B][M1]در آینهٔ جمال حق کن نظری
[M2]تا جان و دلت بیابد از حق خبری
[B][M1]خواهی که دل و جانت منور گردد
[M2]باید که به کویش گذری سحری
[A]
[B][M1]در جستن جام جم ز کوته نظری
[M2]هر لحظه گمانی نه به تحقیق بری
[B][M1]رو دیده به دست آر که هر ذرهٔ خاک
[M2]جامی‌ست جهان نما، چون در نگری
[A]
[B][M1]گر تو به خود و حال خود در نگری
[M2]بر تن همه پوست همچو جامه بدری
[B][M1]از خوردن نان و آب بینی که همی 
[M2]جز زهر نیاشامی و جز خون نخوری
[A]
[B][M1]یا رب ز قضا بر حذرم می‌داری
[M2]وز حادثه ها بی خبرم می‌داری
[B][M1]هر چند ز من بیش بدی می‌بینی
[M2]هر دم ز کرم نکوترم می‌داری
[A]
[B][M1]گیرم که سلیمان نبی را پسری
[M2]بر باد نشسته ای، جهان می سپری
[B][M1]گیرم که به کام توست گیتی، شب و روز
[M2]بنگر که پدر چه برد تا تو چه بری
[A]
[B][M1]با داده قناعت کن و با داد بزی
[M2]در بند تکلف مرو، آزاد بزی
[B][M1]در به ز خودی نظر مکن، غصه مخور
[M2]در کم ز خودی نظر کن و شاد بزی
[A]
[B][M1]از باد اگر سبق بری در تیزی
[M2]چون خاک اگر هزار رنگ آمیزی
[B][M1]چون آب محبت علی نیست تو را
[M2]آتش ز برای خود همی انگیزی
[A]
[B][M1]از کبر مدار هیج در سر هوسی
[M2]کز کبر به جایی نرسیده است کسی
[B][M1]چون زلف بتان شکستگی عادت کن
[M2]تا دل ببری هزار، در هر نفسی
[A]
[B][M1]تا ره نبری به هیچ منزل نرسی
[M2]تا جان ندهی به هیچ حاصل نرسی
[B][M1]حال سگ کهف بین که از نادره‌هاست
[M2]تا حل نشوی به حل مشکل نرسی
[A]
[B][M1]بی مرگ به عمر جاودانی نرسی
[M2]نامرده به عالم معانی نرسی
[B][M1]تا همچو خلیل اندر آتش نروی
[M2]چون خضر به آب زندگانی نرسی
[A]
[B][M1]در راه طلب اگر تو نیکو باشی
[M2]فرماندهٔ این سرای نه توی باشی
[B][M1]اول قدم آن است که او را طلبی
[M2]واخر قدم آن است که خود او باشی
[A]
[B][M1]ای دل، ز شراب جهل، مستی تا کی؟
[M2]وی نیست شونده، لاف هستی تا کی؟
[B][M1]ای غرقهٔ بحر غفلت، ار ابر نه‌ای
[M2]تر دامنی و هوا پرستی تا کی؟
[A]
[B][M1]ای تو به مجردی نرفته گامی
[M2]چه‌ات زهرهٔ آن بود که جویی کامی
[B][M1]تو درد فراق نیمه شب برده نه‌ای
[M2]در صحبت او کجا رسی تا خامی
[A]
[B][M1]رفتم به سر تربت محمود غنی
[M2]گفتم که چه برده ای ز دنیای دنی؟
[B][M1]گفتا که دو گز زمین و ده گز کرباس
[M2]تو نیز همین بری، اگر صد چو منی
[A]
[B][M1]ای آن که خلاصهٔ چهار ارکانی
[M2]بشنو سخنی ز عالم روحانی
[B][M1]دیوی و ددی و ملکی، انسانی
[M2]با توست هر آنچه می نمایی، آنی
[A]
[B][M1]ای ناطق اگر به مرکز جسمانی
[M2]حاصل نکنی معرفت سبحانی
[B][M1]فردا که علایق از بدن قطع شود
[M2]در ظلمت جهل جاودان در مانی
[A]
[B][M1]ای نفس گذشت عمر در حیرانی
[M2]خود سیر نمی شوی ز بی سامانی
[B][M1]نه لذت زندگی خود می یابی
[M2]نه راحت مردگی تن می‌دانی
[A]
[B][M1]گر با تو فلک بدی سگالد، چه کنی؟
[M2]ور سوخته‌ای از تو بنالد، چه کنی؟
[B][M1]ور غم زده‌ای شبی به انگشت دعا
[M2]اقبال تو را گوش بمالد، چه کنی؟
[A]
[B][M1]ای دل ز غبار تن اگر پاک شوی
[M2]تو روح مقدسی، بر افلاک شوی
[B][M1]عرش است نشیمن تو، شرمت بادا
[M2]کآیی و مقیم خطهٔ خاک شوی
[A]
[B][M1]تا خاص خدای را تو از جان نشوی
[M2]بر مرکب عشق مرد میدان نشوی
[B][M1]شیران جهان پیش تو روبه باشند
[M2]گر تو سگ نفس را به فرمان نشوی
[A]
[B][M1]ای لطف تو دستگیر هر خود رایی
[M2]وی عفو تو پرده پوش هر رسوایی
[B][M1]بخشای بر آن بنده که اندر همه عمر
[M2]جز درگه تو هیچ ندارد جایی
[A]
[B][M1]تا دیدهٔ دل ز دیده‌ها نگشایی
[M2]هرگز ندهند دیده‌ها بینایی
[B][M1]امروز از این شراب جامی در کش
[M2]مسکین تو که در امید پس فردایی
[A]
[B][M1]زنهار در این راه مجازی نائی
[M2]تا کار حقیقتی نسازی، نائی
[B][M1]این ره ره مردان و سراندازان است
[M2]جان بازان اند، تا نبازی نائی
[A]
[B][M1]یا رب چو بر آرندهٔ حاجات تویی
[M2]هم قاضی کافهٔ مهمات تویی
[B][M1]من سّر دل خویش چه گویم با تو
[M2]چون عالم سر و الخفیات تویی
[A]
[B][M1]ای نسخهٔ نامهٔ الاهی که تویی
[M2]وی آینهٔ جمال شاهی که تویی
[B][M1]بیرون ز تو نیست هر چه در عالم هست
[M2]از خود بطلب، هر آن چه خواهی که تویی
[END]