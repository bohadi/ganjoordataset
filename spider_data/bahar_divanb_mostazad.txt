[START][A]
[B][M1]با شه ایران ز آزادی سخن گفتن خطاست[M2]کار ایران با خداست
[B][M1]مذهب شاهنشه ایران ز مذهبها جداست[M2]کار ایران با خداست
[B][M1]شاه مست و شیخ مست و شحنه مست و میر مست[M2]مملکت رفته ز دست
[B][M1]هر دم از دستان مستان فتنه و غوغا به پاست[M2]کار ایران با خداست
[B][M1]مملکت کشتی، حوادث بحر و استبداد خس[M2]ناخدا عدل است و بس
[B][M1]کار پاس کشتی و کشتی‌نشین با ناخداست[M2]کار ایران با خداست
[B][M1]پادشه خود را مسلمان خواند و سازد تباه[M2]خون جمعی بی‌گناه
[B][M1]ای مسلمانان! در اسلام این ستمها کی رواست؟[M2]کار ایران با خداست
[B][M1]باش تا خود سوی ری تازد ز آذربایجان[M2]حضرت ستار خان
[B][M1]آن که توپش قلعه کوب و خنجرش کشورگشاست[M2]کار ایران با خداست
[B][M1]باش تا بیرون ز رشت آید سپهدار سترگ[M2]فر دادار بزرگ
[B][M1]آن که گیلان ز اهتمامش رشک اقلیم بقاست[M2]کار ایران با خداست
[B][M1]باش تا از اصفهان صمصام حق گردد پدید[M2]نام حق گردد پدید
[B][M1]تا ببینیم آن که سر ز احکام حق پیچد کجاست[M2]کار ایران با خداست
[B][M1]خاک ایران، بوم و برزن از تمدن خورد آب[M2]جز خراسان خراب
[B][M1]هرچه هست از قامت ناساز بی‌اندام ماست[M2]کار ایران با خداست
[END]