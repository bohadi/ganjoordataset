[START][A]
[B][M1]بسم الله الرحمن الرحیم
[M2]هست صلای سر خوان کریم
[B][M1]فیض کرم خوان سخن ساز کرد
[M2]پرده ز دستان کهن باز کرد
[B][M1]بانگ صریر از قلم سحرکار
[M2]خاست که: بسم‌الله دستی بیار!
[B][M1]مائده‌ای تازه برون آمده‌ست
[M2]چاشنی‌ای گیر! که چون آمده‌ست
[B][M1]ور نچشی، نکهت آن بس تو را
[M2]بوی خوشش طعمهٔ جان بس تو را
[B][M1]آنچه نگارد ز پی این رقم
[M2]بر سر هر نامه دبیر قلم،
[B][M1]حمد خدایی‌ست که از کلک «کن»
[M2]بر ورق باد نویسد سخن
[B][M1]چون رقم او بود این تازه حرف
[M2]جز به ثنایش نتوان کرد صرف
[B][M1]لیک ثنایش ز بیان برترست
[M2]هر چه زبان گوید از آن برترست
[B][M1]نیست سخن جز گرهی چند سست
[M2]طبع سخنور زده بر باد، چست
[B][M1]صد گره از رشتهٔ پر تاب و پیچ
[M2]گر بگشایند در آن نیست هیچ
[B][M1]عقل درین عقده ز خود گشته گم
[M2]کرده درین فکر سر رشته گم
[B][M1]آنکه نه دم می‌زند از عجز، کیست؟
[M2]غایت این کار بجز عجز چیست؟
[B][M1]عجز به از هر دل دانا که هست
[M2]بر در آن حی توانان که هست،
[B][M1]مرسله بند گهر کان جود
[M2]سلسله پیوند نظام وجود
[B][M1]غره‌فروز سحر خاکیان
[M2]مشعله‌سوز شب افلاکیان
[B][M1]خوان کرامت‌نه آیندگان
[M2]گنج سلامت‌ده پایندگان
[B][M1]روز برآرندهٔ شب‌های تار
[M2]کار گزارندهٔ مردان کار
[B][M1]واهب هر مایه، که جودیش هست
[M2]قبلهٔ هر سر، که سجودیش هست
[B][M1]دایره‌ساز سپر آفتاب
[M2]تیزگر باد و زره‌باف آب
[B][M1]عیب، نهان‌دار هنرپروران
[M2]عذرپذیرندهٔ عذر آوران
[B][M1]سرشکن خامهٔ تدبیرها
[M2]خامه کش نامهٔ تقصیرها
[B][M1]ایمنی وقت هراسندگان
[M2]روشنی حال شناسندگان
[B][M1]تازه کن جان نسیم حیات
[M2]کارگر کارگه کاینات
[B][M1]ساخت چو صنعش قلم از کاف و نون
[M2]شد به هزاران رقمش رهنمون
[B][M1]نقش نخستین چه بود زان؟ جماد
[M2]کز حرکت بر در او ایستاد
[B][M1]کوه نشسته به مقام وقار
[M2]یافته در قعدهٔ طاعت قرار
[B][M1]کان که بود خازن گنجینه‌اش
[M2]ساخته پر لعل و گهر سینه‌اش
[B][M1]هر گهری دیده رواجی دگر
[M2]گشته فروزندهٔ تاجی دگر
[B][M1]نوبت ازین پس به نبات آمده
[M2]چابک و شیرین حرکات آمده
[B][M1]برزده از روزنهٔ خاک سر
[M2]برده به یک چند بر افلاک سر
[B][M1]چتر برافراخته از برگ و شاخ
[M2]ساخته بر سایه‌نشین جا فراخ
[B][M1]گاه فشانده ز شکوفه درم
[M2]گاه ز میوه شده خوان کرم
[B][M1]جنبش حیوان شده بعد از نبات
[M2]گشته روان در گلش آب حیات
[B][M1]از ره حس برده به مقصود، بودی
[M2]پویه‌کنان کرده به مقصود، روی
[B][M1]با دل خواهنده ز جا خاسته
[M2]رفته به هر جا که دلش خواسته
[B][M1]خاتمهٔ اینهمه هست آدمی
[M2]یافته زو کار جهان محکمی
[B][M1]اول فکر، آخر کار آمده
[M2]فکر کن کارگزار آمده
[B][M1]بر کف‌اش از عقل نهاده چراغ
[M2]داده ز هر شمع و چراغ‌اش فراغ
[B][M1]کارکنان داده به عقل از حواس
[M2]گشته به هر مقصد از آن ره‌شناس
[B][M1]باصره را داده به بینش نوید
[M2]راه نموده به سیاه و سفید
[B][M1]سامعه را کرده به بیرون دو در
[M2]تا ز چپ و راست نیوشد خبر
[B][M1]ذائقه را داده به روی زبان
[M2]کام، ز شیرینی و شور جهان
[B][M1]لامسه را نقد نهاده به مشت
[M2]گنج شناسائی نرم و درشت
[B][M1]شامه را از گل و ریحان باغ
[M2]ساخته چون غنچه معطر دماغ
[B][M1]جامی، اگر زنده دلی بنده باش!
[M2]بندهٔ این زندهٔ پاینده باش!
[B][M1]بندگی‌اش زندگی آمد تمام
[M2]زندگی این باشد و بس، والسلام!
[A]
[B][M1]ای صفت خاص تو واجب به ذات!
[M2]بسته به تو سلسلهٔ ممکنات!
[B][M1]کون و مکان شاهد جود تواند
[M2]حجت اثبات وجود تواند
[B][M1]دایرهٔ چرخ مدار از تو یافت
[M2]مرحلهٔ خاک قرار از تو بافت
[B][M1]عرصهٔ گیتی که بود باغ‌سان
[M2]تربیت لطف تواش باغبان
[B][M1]بلبل آن، طبع سخن پروران
[M2]در چمن نطق، زبان آوران
[B][M1]اینهمه آثار، که نادر نماست
[M2]بر صفت هستی قادر گواست
[B][M1]رو به تو آریم که قادر تویی
[M2]نظم کن سلک نوادر تویی
[B][M1]باغ نشان گر ندهد زیب باغ
[M2]باغ شود بر دل نظاره داغ
[B][M1]ور دهدش جلوه به هر زیوری
[M2]هر ورقی باشد از آن دفتری
[B][M1]بودی و این باغ دل‌افروز، نی
[M2]باشی و میدان شب و روز، نی
[B][M1]ای علم هستی ما با تو پست!
[M2]نیست به خود، هست به تو هر چه هست
[B][M1]هست توئی، هستی مطلق تویی!
[M2]هست که هستی بود، الحق تویی!
[B][M1]نام و نشانت نه و دامن کشان
[M2]می‌گذری بر همه نام و نشان
[B][M1]با همه چون جان به تن آمیزناک
[M2]پاک ز آلایش ناپاک و پاک
[B][M1]نور بسیطی و غباری‌ت نه!
[M2]بحر محیطی و کناری‌ت نه!
[B][M1]نیست کناری‌ت ولی صد هزار
[M2]گوهرت از موج فتد بر کنار
[B][M1]با تو خود آدم که و عالم کدام؟
[M2]نیست ز غیر تو نشان غیر نام
[B][M1]گرچه نمایند بسی غیر تو
[M2]نیست درین عرصه کسی غیر تو
[B][M1]تو همه جا حاضر و من جابه‌جا
[M2]می‌زنم اندر طلبت دست و پا
[B][M1]ای ز وجود تو نمود همه!
[M2]جود تو سرمایهٔ سود همه!
[B][M1]هستی و پایندگی از توست و بس!
[M2]مردگی و زندگی از توست و بس!
[B][M1]جامی اگر نیست ز بخت نژند
[M2]چون علم خسروی‌اش سربلند،
[B][M1]از علم فقر بلندی‌ش ده!
[M2]زیر علم سایه پسندی‌ش ده!
[B][M1]ای ز کرم چاره‌گر کارها!
[M2]مرهم راحت‌نه آزارها!
[B][M1]عقده گشایندهٔ هر مشکلی!
[M2]قبله نمایندهٔ هر مقبلی!
[B][M1]توشه‌نه گوشه‌نشینان پاک!
[M2]خوشه‌ده دانه‌فشانان خاک!
[B][M1]بازوی تایید هنرپیشگان!
[M2]قبلهٔ توحید یک‌اندیشگان!
[B][M1]شانه زن زلف عروس بهار!
[M2]مرسله بند گلوی شاخسار!
[B][M1]پای طلب، راه گذار از تو یافت
[M2]دست توان، قوت کار از تو یافت
[B][M1]بلکه تویی کارگر راستین
[M2]دست همه، دست تو را آستین
[B][M1]نیست درین کارگه گیر و دار
[M2]جز تو کسی کید از او هیچ کار
[B][M1]روی عبادت به تو آریم و بس!
[M2]چشم عنایت ز تو داریم و بس!
[B][M1]در کف ما مشعل توفیق نه!
[M2]ره به نهانخانهٔ تحقیق ده!
[B][M1]اهل دل از نظم چون محفل نهند
[M2]بادهٔ راز از قدح دل دهند
[B][M1]رشحی از آن باده به جامی رسان!
[M2]رونق نظمش به نظامی رسان!
[B][M1]قافیه آنجا که نظامی نواست،
[M2]بر گذر قافیه جامی سزاست
[B][M1]این نفس از همت دون من است
[M2]وین هوس از طبع زبون من است،
[B][M1]ورنه از آنجا که کرم‌های توست
[M2]کی بودم رشتهٔ امید سست؟
[B][M1]صد چو نظامی و چو خسرو هزار
[M2]شایدم از جام سخن جرعه‌خوار
[B][M1]بر همه در شعر بلندی‌م بخش
[M2]مرتبهٔ شعر پسندی‌م بخش
[B][M1]پایهٔ نظمم ز فلک بگذران
[M2]خاصه به نعت سر پیغمبران
[B][M1]اختر برج شرف کاینات
[M2]گوهر درج صدف کاینات
[B][M1]جز پی آن شاه رسالت‌مب
[M2]چرخ نزد خیمهٔ زرین‌طناب
[B][M1]جز پی آن شمع هدایت‌پناه
[M2]ماه نشد قبهٔ این بارگاه
[B][M1]تا نه فروغ از رخش اندوختند
[M2]مشعلهٔ مهر نیفروختند
[B][M1]رشحهٔ جام کرمش سلسبیل
[M2]مرغ هوای حرمش جبرئیل
[B][M1]ای به سراپردهٔ یثرب به خواب!
[M2]خیز که شد مشرق و مغرب خراب
[B][M1]رفته زدستیم، برون کن ز برد
[M2]دستی و، بنمای یکی دستبرد!
[B][M1]توبه ده از سرکشی ایام را!
[M2]بازخر از ناخوشی اسلام را!
[B][M1]مهد مسیح از فلک آور به زیر!
[M2]رایت مهدی به فلک زن دلیر!
[B][M1]شعله فکن خرمن ابلیس را!
[M2]مهره شکن سبحهٔ تلبیس را!
[B][M1]ظلمت بدعت هه عالم گرفت
[M2]بلکه جهان جامهٔ ماتم گرفت
[B][M1]کاش فتد ز اوج عروجت رجوع
[M2]باز کند نور جمالت طلوع
[B][M1]دیدهٔ عالم به تو روشن شود
[M2]گلخن گیتی ز تو گلشن شود
[B][M1]دولتیان از تو علم بر کشند
[M2]ظلمتیان رو به عدم درکشند
[B][M1]جامی از آنجا که هوادار توست
[M2]روی تو نادیده گرفتار توست
[B][M1]گر لب جانبخش تو فرمان دهد
[M2]بر قدمت سر نهد و جان دهد
[A]
[B][M1]پیشترین نغمهٔ باغ سخن
[M2]هست نسیم چمن‌آرای «کن»
[B][M1]هست سخن پرده کش رازها
[M2]زنده کن مردهٔ آوازها
[B][M1]نغمهٔ خنیاگر دستان‌سرای
[M2]مرده بود بی‌سخن جانفزای
[B][M1]چون به سخن باز شود ساز او
[M2]جان به حریفان دهد آواز او
[B][M1]مطرب خوش لهجهٔ آن در نواست
[M2]گنبد فیروزه از آن پر صداست
[B][M1]خیز و به گلزار درون آ، یکی!
[M2]نرگس بینا بگشا اندکی!
[B][M1]از پی گوشی که کند فهم راز
[M2]بین دهن گل چو لب غنچه باز
[B][M1]سوسن آزاد و زبان در زبان
[M2]مرغ سحرخیز و فغان در فغان
[B][M1]کاشف اسرار و معانی همه
[M2]عرضه ده گنج نهانی همه
[B][M1]این همه خود هست، ولی ز آدمی
[M2]کس نزده بیش در محرمی
[B][M1]کشف حقایق به زبان وی است
[M2]حل دقایق ز بیان وی است
[B][M1]چنگ سخن گرچه بسی ساز یافت
[M2]از دم او نغمهٔ اعجاز یافت
[B][M1]گرچه سخن هست گره‌ها به باد
[M2]در گرهش بین گره صد گشاد
[B][M1]طرفه عروسی که ز زیور تهی
[M2]آید از او دلبری و دل‌دهی
[B][M1]چونکه به زیور شود آراسته
[M2]طعنه زند بر مه ناکاسته
[B][M1]چون گهر نظم حمایل کند
[M2]غارت صد قافلهٔ دل کند
[B][M1]چون کند از قافیه خلخال پای
[M2]پای خردمند بلغزد ز جای
[B][M1]چون ز دو مصراع ، کند ابروان
[M2]رخنه شود قبلهٔ پیر و جوان
[B][M1]من که ز هر شاهد و می زاهدم
[M2]عمرتلف کردهٔ این شاهدم
[B][M1]عقد حمایل که به بر جلوه داد
[M2]عقدهٔ صبر از دل و جانم گشاد
[B][M1]دل که گرانمایه ز اقبال اوست
[M2]طوق‌کش حلقهٔ خلخال اوست
[B][M1]ابروی او گرچه نپیوسته است
[M2]راه خلاصی به رخم بسته است
[B][M1]روز و شب آوارهٔ کوی وی ام
[M2]شام و سحر در تک و پوی وی‌ام
[B][M1]شب که مرا دل سوی او رهبرست
[M2]کرسی‌ام از زانو و پای از سرست
[B][M1]از مدد همت والای خویش
[M2]بر سر کرسی چو نهم پای خویش
[B][M1]باز کشم پای ز دامان فرش
[M2]سر به در آرم ز گریبان عرش
[B][M1]جامهٔ جسم از تن جان برکشم
[M2]خامهٔ نسیان به جهان درکشم
[B][M1]بلکه ز جان نیز مجرد شوم
[M2]جرعه‌کش بادهٔ سرمد شوم
[B][M1]باده ز جام جبروتم دهند
[M2]نقل ز خوان ملکوتم دهند
[B][M1]ساقی سلسال‌ده‌ام سلسبیل
[M2]مطربم «آواز پر جبرئیل»
[B][M1]ساقی و مطرب به هم آمیخته
[M2]نقل معانی همه جا ریخته
[B][M1]بهره چو برگیرم از آن بزمگاه
[M2]از پی رجعت کنم آهنگ راه،
[B][M1]هر چه رسد دستم از آن خوان پاک
[M2]زله کنم بهر حریفان خاک
[B][M1]بر طبق نظم به دست ادب
[M2]بر نمطی دلکش و طرزی عجب
[B][M1]پرده ز تشبیه و مجازش کنم
[M2]تحفهٔ هر محفل رازش کنم
[A]
[B][M1]قافیه‌سنجان چو در دل زنند
[M2]در به رخ تیره‌دلان گل زنند
[B][M1]روی چو در قافیه‌سنجی کنند
[M2]پشت برین دیر سپنجی کنند
[B][M1]تن بگذارند و همه جان شوند
[M2]کوه ببرند و پی کان شوند
[B][M1]گوهر این کان همه یک‌رنگ نیست
[M2]لؤلؤ عمان همه هم‌سنگ نیست
[B][M1]گوهر و لعل از دل کان می‌طلب!
[M2]هر چه بیابی به از آن می‌طلب!
[B][M1]هر که به خس کرد قناعت، خسی است
[M2]به‌طلبی کن که به از به بسی است
[B][M1]ناشده از خوی بدت دل تهی
[M2]کی رسد از نظم تو بوی بهی
[B][M1]هر چه به دل هست ز پاک و پلید
[M2]در سخن آید اثر آن پدید
[B][M1]چون گره نافه گشاید نسیم
[M2]غالیه بو گردد و عنبر شمیم
[B][M1]شاهد پرورده به صد عز و ناز
[M2]بیش به مشاطه ندارد نیاز
[B][M1]بر رخش از غالیهٔ مشکسای
[M2]خوب بود خال، ولی یک دو جای
[B][M1]خال که از قاعده افزون فتد
[M2]بر رخ معشوق، نه موزون فتد
[B][M1]خال، جمالش به تباهی کشد
[M2]روی سفیدش به سیاهی کشد
[B][M1]این همه گفتیم ولی زین شمار
[M2]چاشنی عشق بود اصل کار
[B][M1]عشق که رقص فلک از نور اوست
[M2]خوان سخن را نمک از شور اوست
[B][M1]جامی اگر در سرت این شور نیست
[M2]خوان سخن گربنهی، دور نیست
[B][M1]مرد کرم‌پیشه کجا خوان نهد
[M2]تا نه ز آغاز نمکدان نهد؟
[A]
[B][M1]شاهد خلوتگه غیب از نخست
[M2]بود پی جلوه کمر کرده چست
[B][M1]آینهٔ غیب‌نما پیش داشت
[M2]جلوه‌نمائی همه با خویش داشت
[B][M1]ناظر و منظور همو بود و بس !
[M2]غیر وی این عرصه نپیمود کس
[B][M1]جمله یکی بود و دوئی هیچ نه
[M2]دعوی مائی و توئی هیچ نه
[B][M1]بود قلم رسته ز زخم تراش
[M2]لوح هم آسوده ز رنج خراش
[B][M1]عرش، قدم بر سر کرسی نداشت
[M2]عقل، سر نادره‌پرسی نداشت
[B][M1]سلک فلک ناظم انجم نبود
[M2]پشت زمین حامل مردم نبود
[B][M1]بود درین مهد فروبسته دم
[M2]طفل موالید به خواب عدم
[B][M1]خواست که در آینه‌های دگر
[M2]بر نظر خویش شود جلوه‌گر
[B][M1]روضهٔ جان‌بخش جهان آفرید
[M2]باغچهٔ کون و مکان آفرید
[B][M1]کرد ز شاخ و ز گل و برگ و خار
[M2]جلوهٔ او حسن دگر آشکار
[B][M1]سرو نشان از قد رعناش داد
[M2]گل خبر از طلعت زیباش داد
[B][M1]سبزه به گل غالیهٔ تر سرشت
[M2]پیش گل اوصاف خط او نوشت
[B][M1]شد هوس طرهٔ او باد را
[M2]بست گره طرهٔ شمشاد را
[B][M1]نرگس جماش به آن چشم مست
[M2]زد ره مستان صبوحی‌پرست
[B][M1]فاخته با طوق تمنای سرو
[M2]زد نفس شوق ز بالای سرو
[B][M1]بلبل نالنده به دیدار گل
[M2]پرده گشا گشته ز اسرار گل
[B][M1]کبک دری پایچه‌ها برزده
[M2]زد به سر سبزه قدم، سرزده
[B][M1]حسن، ز هر چاک زد القصه سر،
[M2]عشق، شد از جای دگر جلوه‌گر
[B][M1]حسن، ز هر چهره که رخ برفروخت،
[M2]عشق، از آن شعله دلی را بسوخت
[B][M1]حسن، به هر طره که آرام یافت،
[M2]عشق، دلی آمده در دام یافت
[B][M1]حسن، ز هر لب که شکرخنده کرد،
[M2]عشق، دلی را به غمش بنده کرد
[B][M1]قالب و جان‌اند به هم حسن و عشق
[M2]گوهر و کان‌اند به هم حسن و عشق
[B][M1]از ازل این هر دو به هم بوده‌اند
[M2]جز به هم این راه نپیموده‌اند
[B][M1]هستی ما هست ز پیوندشان
[M2]نیست گشاد همه جز بندشان
[A]
[B][M1]روز بهان فارس میدان عشق
[M2]فارسیان را شه ایوان عشق
[B][M1]پیش در پرده‌سرائی رسید
[M2]از پس آن پرده‌نوائی شنید
[B][M1]کز سر مهر و شفقت مادری
[M2]گفت به خورشید لقا دختری
[B][M1]کای به جمال از همه خوبان فزون!
[M2]پای منه هردم از ایوان برون!
[B][M1]ترسم از افزونی دیدار تو
[M2]کم شود اندوه خریدار تو
[B][M1]نرخ متاعی که فراوان بود
[M2]گر به مثل جان بود، ارزان بود
[B][M1]شیخ چو آن زمزمه راگوش کرد
[M2]سر محبت ز دلش جوش کرد
[B][M1]بانگ برآورد که: ای گنده پیر!
[M2]از دلت این بیخ هوس کنده‌گیر!
[B][M1]حسن نه آنست که ماند نهان
[M2]گرچه برد پردهٔ جهان در جهان
[B][M1]حسن که در پرده مستوری است
[M2]زخم هوس خوردهٔ منظوری است
[B][M1]تا ندرد چادر مستوری‌اش
[M2]جا نشود منظر منظوری‌اش
[B][M1]جلوه که هر لحظه تقاضا کند
[M2]بهر دلی دان که تماشا کند
[B][M1]تا ز غم عشق چو شیدا شود
[M2]کوکبهٔ حسن هویدا شود
[B][M1]جامی! اگر زندهٔ بیننده‌ای
[M2]در صف عشاق نشیننده‌ای،
[B][M1]سرمه ز خاک قدم عشق گیر!
[M2]زنده به زیر علم عشق میر!
[A]
[B][M1]یوسف کنعان چو به مصر آرمید
[M2]صیت وی از مصر به کنعان رسید
[B][M1]بود در آن غمکده یک دوستش
[M2]پر شدهٔ مغز وفا پوستش
[B][M1]ره به سوی مهر جمالش سپرد
[M2]آینه‌ای بهر ره آورد برد
[B][M1]یوسف از او کرد نهانی سؤال
[M2]کای شده محرم به حریم وصال!
[B][M1]در طلبم رنج سفر برده‌ای
[M2]زین سفرم تحفه چه آورده‌ای؟
[B][M1]گفت: «به هر سو نظر انداختم
[M2]هیچ متاعی چو تو نشناختم
[B][M1]آینه‌ای بهر تو کردم به دست
[M2]پاک ز هر گونه غباری که هست
[B][M1]تا چو به آن دیدهٔ خود واکنی
[M2]صورت زیبات تماشا کنی
[B][M1]تحفه‌ای افزون ز لقای تو چیست؟
[M2]گر روی از جای، به جای تو کیست؟
[B][M1]نیست جهان را به صفای تو کس
[M2]غافل از این، تیره دلان‌اند و بس!»
[B][M1]جامی، ازین تیره دلان پیش باش!
[M2]صیقلی آینهٔ خویش باش
[B][M1]تا چو بتابی رخ ازین تیره‌جای
[M2]یوسف غیب تو شود رونمای
[A]
[B][M1]شیر خدا شاه ولایت علی
[M2]صیقلی شرک خفی و جلی
[B][M1]روز احد چون صف هیجا گرفت
[M2]تیر مخالف به تنش جا گرفت
[B][M1]غنچهٔ پیکان به گل او نهفت
[M2]صد گل راحت ز گل او شکفت
[B][M1]روی عبادت سوی مهراب کرد
[M2]پشت به درد سر اصحاب کرد
[B][M1]خنجر الماس چو بفراختند
[M2]چاک بر آن چون گل‌اش انداختند
[B][M1]غرقه به خون غنچهٔ زنگارگون
[M2]آمد از آن گلبن احسان برون
[B][M1]گل گل خونش به مصلا چکید
[M2]گفت: چو فارغ ز نماز آن بدید
[B][M1]«اینهمه گل چیست ته پای من
[M2]ساخته گلزار، مصلای من؟»
[B][M1]صورت حال‌اش چو نمودند باز
[M2]گفت که: «سوگند به دانای راز،
[B][M1]کز الم تیغ ندارم خبر
[M2]گرچه ز من نیست خبردار تر
[B][M1]طایر من سد ره نشین شد، چه باک
[M2]گر شودم تن چو قفس چاک چاک؟»
[B][M1]جامی، از آلایش تن پاک شو!
[M2]در قدم پاکروان خاک شو!
[B][M1]باشد از آن خاک به گردی رسی
[M2]گرد شکافی و به مردی رسی
[A]
[B][M1]زنده‌دلی از صف افسردگان
[M2]رفت به همسایگی مردگان
[B][M1]پشت ملالت به عمارات کرد
[M2]روی ارادت به مزارات کرد
[B][M1]حرف فنا خواند ز هر لوح خاک
[M2]روح بقا جست ز هر روح پاک
[B][M1]گشتی ازین سگ‌منشان، تیزتگ
[M2]همچو تک آهوی وحشی ز سگ
[B][M1]کارشناسی پی تفتیش حال
[M2]کرد از او بر سر راهی سؤال
[B][M1]کاینهمه از زنده رمیدن چراست؟
[M2]رخت سوی مرده کشیدن چراست؟
[B][M1]گفت: «بلندان به مغاک اندرند
[M2]پاک نهادان ته خاک اندرند
[B][M1]مرده دلان‌اند به روی زمین
[M2]بهر چه با مرده شوم همنشین؟
[B][M1]همدمی مرده، دهد مردگی
[M2]صحبت افسرده‌دل، افسردگی
[B][M1]زیر گل آنان که پراگنده‌اند
[M2]گرچه به تن مرده، به جان زنده‌اند»
[B][M1]جامی، از این مرده‌دلان گوشه‌گیر!
[M2]گوش به خود دار و، ز خود توشه‌گیر!
[B][M1]هر چه درین دایره بیرون توست
[M2]گام سعایت زده در خون توست
[A]
[B][M1]ای به زبان نکته گذار آمده!
[M2]وی به سخن نادره‌کار آمده
[B][M1]نقطهٔ نطق است تو را بر زبان
[M2]گشته از آن نقطه زبان‌ات زیان
[B][M1]گر کنی آن نقطه ازین حرف حک
[M2]بر خط حکم تو نهد سر ملک
[B][M1]هر که درین گنبد نیلوفری
[M2]افکند آوازهٔ نیکوفری
[B][M1]نیکوئی فر وی از خامشی‌ست
[M2]خامشی‌اش تیغ جهالت‌کشی ست
[B][M1]گفتن بسیار نه از نغزی است
[M2]ولولهٔ طبل، ز بی‌مغزی است
[B][M1]غنچه که نبود به دهانش زبان
[M2]لعل و زرش بین گره اندر میان
[B][M1]سوسن رعنا که زبان‌آور است
[M2]کیسه‌تهی مانده ز لعل و زرست
[B][M1]منطق طوطی خطر جان اوست
[M2]قفل نه کلبهٔ احزان اوست
[B][M1]زاغ که از گفتن‌اش آمد فراغ
[M2]جلوه‌گر آمد به تماشای باغ
[B][M1]خست طبع است درین کهنه کاخ
[M2]حوصلهٔ تنگ و حدیث فراخ
[B][M1]چرخ بدین گردش و دایم خموش
[M2]چرخهٔ حلاج و هزاران خروش
[B][M1]رستهٔ دندانت صفی بست خوش
[M2]پیش صف آمد لب تو پرده کش
[B][M1]کرده زبان تیغ پی یک سخن
[M2]چند شوی پرده‌در و صف‌شکن
[B][M1]گرچه سخن خاصیت زندگی‌ست
[M2]موجب صد گونه پراکندگی‌ست
[B][M1]زندگی افزای، دل زنده را!
[M2]ورد مکن قول پراگنده را!
[B][M1]هر نفسی از تو هیولی‌وش است
[M2]قابل هر نقش خوش و ناخوش است
[B][M1]گر ز کرم نقش جمالش دهی،
[M2]منقبت فضل و کمالش دهی،
[B][M1]بر ورق عمر تو عنوان شود
[M2]فاتحهٔ نامهٔ احسان شود
[B][M1]ور ز سفه داغ قصورش کشی،
[M2]در درکات شر و شورش کشی،
[B][M1]خامه کش صفحهٔ دین گرددت
[M2]میل‌زن چشم یقین گرددت
[B][M1]لب چو گشائی، گرو هوش باش!
[M2]ورنه زبان درکش و خاموش باش!
[B][M1]دل چو شود ز آگهی‌ات بهره‌مند
[M2]پایهٔ اقبال تو گردد بلند
[B][M1]بر سخن بیهده کم شو دلیر!
[M2]تا که از آن پایه نیفتی به زیر
[A]
[B][M1]بسته به صد مهر بر اطراف شط
[M2]عقد محبت کشفی با دو بط
[B][M1]شد به فراغت ز غم روزگار
[M2]قاعدهٔ صحبتشان استوار
[B][M1]روزی از آنجا که فلک راست خوی
[M2]گشت ز بی‌مهریشان کینه‌جوی
[B][M1]طبع بطان از لب دریا گرفت
[M2]رای سفر در دلشان جان گرفت
[B][M1]کرد کشف ناله که :«ای همدمان!
[M2]وز الم فرقت من بی‌غمان!
[B][M1]خو به کرم‌های شما کرده‌ام
[M2]قوت ز غم‌های شما خورده‌ام
[B][M1]گرچه مرا پشت چو سنگ است سخت
[M2]دارم ازین بار، دلی لخت لخت
[B][M1]نی به شما قوت همپایی‌ام
[M2]نی ز شما طاقت تنهایی‌ام»
[B][M1]بود ز بیشه به لب آبگیر
[M2]چوبکی افتاده چو یک چوبه تیر
[B][M1]یک بط از آن چوب یکی سرگرفت
[M2]و آن بط دیگر، سر دیگر گرفت
[B][M1]برد کشف نیز به آنجا دهان
[M2]سخت به دندان بگرفتش میان
[B][M1]میل سفر کرد به میل بطان
[M2]مرغ هوا گشت طفیل بطان
[B][M1]چون سوی خشکی سفر افتادشان،
[M2]بر سر جمعی گذر افتادشان
[B][M1]بانگ بر آمد ز همه کای شگفت!
[M2]یک کشف اینک به دو بط گشته جفت!
[B][M1]بانگ چو بشنید کشف لب گشاد
[M2]گفت که: «حاسد به جهان کور باد!»
[B][M1]زو لب خود بود گشادن همان
[M2]ز اوج هوا زیر فتادن همان
[B][M1]ز آن دم بیهوده که ناگاه زد
[M2]بر خود و بر دولت خود راه زد
[B][M1]جامی ازین گفتن بیهوده چند؟
[M2]زیرکی ای ورز و لب خود ببند!
[B][M1]تا که درین دایرهٔ هولناک
[M2]از سر افلاک نیفتی به خاک
[A]
[B][M1]هست یکی نیمهٔ عمر تو روز
[M2]نیمهٔ دیگر شب انجم فروز
[B][M1]روز و شب عمر تو با صد شتاب
[M2]می‌گذرد، آن به خود و این به خواب
[B][M1]روز پی خور سگ دیوانه‌ای
[M2]خفته به شب مردهٔ کاشانه‌ای
[B][M1]روز چنان می‌گذرد شب چنین
[M2]کی شوی آمادهٔ روز پسین؟
[B][M1]شب چو رسد، شمع شب‌افروز باش
[M2]همنفس گریهٔ جانسوز باش
[B][M1]روز و شبت گر همه یکسان شود
[M2]بر تو شب و روز تو تاوان شود
[A]
[B][M1]ای به سرت افسر فرماندهی!
[M2]افسرت از گوهر احسان تهی!
[B][M1]زیور سر افسر از آن گوهرست
[M2]خالی از آن مایهٔ دردسرست
[B][M1]کرده میان تو مرصع کمر
[M2]مهره و مار آمده با یکدگر
[B][M1]لیک نه آن مهره که روز شمار
[M2]نفع رساند به تو ز آسیب مار
[B][M1]تخت زرت آتش و، گوهر در او
[M2]هست درخشنده چو اخگر در او
[B][M1]شعله به جان در زده آن آتشت
[M2]لیک ز بس بیخودی آید خوشت
[B][M1]چون به خودآیی ز شراب غرور
[M2]آورد آن سوختگی بر تو زور
[B][M1]هر دمت از درد دو صد قطره خون
[M2]از بن هر موی تراود برون
[B][M1]سود سر، ایوان تو را بر سپهر
[M2]شمسهٔ آن گشته معارض به مهر
[B][M1]قصر تو چون کاخ فلک سربلند
[M2]حادثه را قاصر از آنجا کمند
[B][M1]حارس ابواب تو بر بدسگال
[M2]بسته پی حفظ تو راه خیال
[B][M1]لیک نیارند به مکر و حیل
[M2]بستن آن رخنه که آرد اجل
[B][M1]زود بود کید اجل از کمین
[M2]شیشهٔ عمر تو زند بر زمین
[B][M1]نقد حیات تو به غارت برد
[M2]خصم تو را بخت، بشارت برد
[B][M1]کنگر کاخ تو به خاک افکند
[M2]تاق بلندت به مغاک افکند
[B][M1]افسرت از فرق فتد زیر پای
[M2]پایهٔ تخت تو بلغزد ز جای
[B][M1]روزی ازین واقعه اندیشه کن!
[M2]قاعدهٔ دادگری پیشه کن!
[B][M1]ظلم تو را بیخ چو محکم شود
[M2]ظلم تو ظلم همه عالم شود
[B][M1]خواجه به خانه چو بود دف‌سرای
[M2]اهل سرایش همه کوبند پای
[B][M1]شهری از آسیب تو غارت شود
[M2]تات یکی خانه عمارت شود
[B][M1]کاش کنی ترک عمارتگری
[M2]تا نکشد کار، به غارتگری
[B][M1]باغی از آسیب تو گردد تلف
[M2]تات در آید ته سیبی به کف
[B][M1]میوه و مرغ سرخوانت مقیم
[M2]از حرم بیوه و باغ یتیم
[B][M1]مطبخی‌ات هیمه ز خوی درشت
[M2]می‌کشد از پشته هر گوژپشت
[B][M1]باز تو را میرشکاران به فن
[M2]طعمه ده از جوزهٔ هر پیرزن
[B][M1]بارگی خاص تو را هر پسین
[M2]کاه و جو از تو برهٔ خوشه‌چین
[B][M1]گوش کنیزان تو را داده بهر
[M2]از زر دریوزه، گدایان شهر
[B][M1]وای شبانی که کند کار گرگ
[M2]همچو سگ زرد شود یار گرگ
[A]
[B][M1]بود یکی شاه که در ملک و مال
[M2]عهد وزیری چو رسیدی به سال
[B][M1]دست قلمساش جدا ساختی
[M2]چون قلم از بند برانداختی
[B][M1]هر که گرفتی ز هوا دست او
[M2]پایهٔ اقبال شدی پست او
[B][M1]دست وزارت به وی آراستی
[M2]جان حسود از حسدش کاستی
[B][M1]روزی ازین قاعدهٔ ناپسند
[M2]ساخت جدا دست وزیری ز بند
[B][M1]دست بریده به هوا برفکند
[M2]تاش بگیرند، صلا در فکند
[B][M1]چشم خرد کرد فراز آن وزیر
[M2]دست دگر کرد دراز آن وزیر
[B][M1]دست خود از بی‌خردی خود گرفت
[M2]بهر وزارت ره مسند گرفت
[B][M1]تجربه نگرفت ز دست نخست
[M2]دست خود از دست دگر نیز شست
[B][M1]جامی از آن پیش که دست اجل
[M2]دست تو کوتاه کند از عمل
[B][M1]دست امل از همه کوتاه کن
[M2]در صف کوته‌املان راه کن
[A]
[B][M1]زاغی از آنجا که فراغی گزید
[M2]رخت خود از باغ به راغی کشید
[B][M1]زنگ زدود آینهٔ باغ را
[M2]خال سیه گشت رخ راغ را
[B][M1]دید یکی عرصه به دامان کوه
[M2]عرضه‌ده مخزن پنهان کوه
[B][M1]سبزه و لاله چو لب مهوشان
[M2]داده ز فیروزه و لعلش نشان
[B][M1]نادره کبکی به جمال تمام
[M2]شاهد آن روضهٔ فیروزه‌فام
[B][M1]فاخته‌گون جامه به بر کرده تنگ
[M2]دوخته بر سدره سجاف دورنگ
[B][M1]تیهو و دراج بدو عشقباز
[M2]بر همه از گردن و سر سرفراز
[B][M1]پایچه‌ها برزده تا ساق پای
[M2]کرده ز چستی به سر کوه جای
[B][M1]بر سر هر سنگ زده قهقهه
[M2]پی سپرش هم ره و هم بیرهه
[B][M1]تیزرو و تیزدو و تیزگام
[M2]خوش‌روش و خوش‌پرش و خوش‌خرام
[B][M1]هم حرکاتش متناسب به هم
[M2]هم خطواتش متقارب به هم
[B][M1]زاغ چو دید آن ره و رفتار را
[M2]و آن روش و جنبش هموار را
[B][M1]با دلی از دور گرفتار او
[M2]رفت به شاگردی رفتار او
[B][M1]باز کشید از روش خویش پای
[M2]در پی او کرد به تقلید جای
[B][M1]بر قدم او قدمی می‌کشید
[M2]وز قلم او رقمی می‌کشید
[B][M1]در پی‌اش القصه در آن مرغزار
[M2]رفت براین قاعده روزی سه چار
[B][M1]عاقبت از خامی خود سوخته
[M2]رهروی کبک نیاموخته
[B][M1]کرد فرامش ره و رفتار خویش
[M2]ماند غرامت‌زده از کار خویش
[A]
[B][M1]نقش سراپردهٔ شاهی‌ست حسن
[M2]لمعهٔ خورشید الهی‌ست حسن
[B][M1]حسن که در پردهٔ آب و گل است
[M2]تازه کن عهد قدیم دل است
[B][M1]ای که چو شکل خوشت آراستند
[M2]فتنهٔ ارباب نظر خواستند
[B][M1]قد تو سروی‌ست بهشتی‌چمن
[M2]روی تو شمعی‌ست بهشت‌انجمن
[B][M1]صورت موزون تو نظم جمال
[M2]مطلع آن، جبههٔ فرخنده فال
[B][M1]جبهه‌ات از نور چو مطلع نوشت
[M2]ابرویت از نور دو مصرع نوشت
[B][M1]سطری از ابروی تو خوشتر نبود
[M2]لیک کج آمد چو به مسطر نبود
[B][M1]بهر تماشاگری روی خویش
[M2]آینه کن لیک ز زانوی خویش
[B][M1]نیست به تو همقدمی، حد کس
[M2]سایهٔ تو همقدم توست و بس!
[B][M1]صد پی اگر همقدم فکر و رای
[M2]از سرت آییم فرو تا به پای
[B][M1]یک به یک اعضای تو موزون بود
[M2]هر یک از آن دیگری افزون بود
[B][M1]جلوهٔ حسن تو در افزونی است
[M2]آینهٔ چونی و بیچونی است
[B][M1]قبلهٔ هر دیده‌ور این آینه‌ست
[M2]منظر اهل نظر این آینه‌ست
[B][M1]صورت چونی شده از وی عیان
[M2]معنی بیچون شده در وی نهان
[B][M1]جلوهٔ این آینهٔ نوربار
[M2]از نظر بی‌بصران دور دار!
[B][M1]چهره نهان دار! که آلودگان
[M2]جز ره بیهوده نپیمودگان،
[B][M1]چون به جمال تو نظر واکنند
[M2]آرزوی خویش تمنا کنند
[B][M1]با تو به جز راه هوا نسپرند
[M2]جز به غرض روی تو را ننگرند
[A]
[B][M1]رونق ایام جوانی‌ست عشق
[M2]مایهٔ کام دو جهانی‌ست عشق
[B][M1]میل تحرک به فلک عشق داد
[M2]ذوق تجرد به ملک عشق داد
[B][M1]چون گل جان بوی تعشق گرفت
[M2]با گل تن رنگ تعلق گرفت
[B][M1]رابطهٔ جان و تن ما ازوست
[M2]مردن ما، زیستن ما، ازوست
[B][M1]مه که به شب نوردهی یافته
[M2]پرتوی از مهر بر او تافته
[B][M1]خاک ز گردون نشود تابناک
[M2]تا اثر مهر نیفتد به خاک
[B][M1]زندگی دل به غم عاشقی‌ست
[M2]تارک جان در قدم عاشقی‌ست
[A]
[B][M1]نقش شفانامهٔ عیسی‌ست این
[M2]یا رقم خامهٔ مانی‌ست این
[B][M1]غنچه‌ای از گلبن ناز آمده؟
[M2]یا گلی از گلشن راز آمده؟
[B][M1]صبح طرب مطلع انوار اوست
[M2]جیب ادب مخزن اسرار اوست
[B][M1]نظم کلامش نه به غایت بلند،
[M2]تا نشود هر کس از آن بهره‌مند
[B][M1]سر معانی‌ش نه ز آنسان دقیق،
[M2]که‌ش نتوان یافت به فکر عمیق
[B][M1]لفظ خوش و معنی ظاهر در آن
[M2]آب زلال است و جواهر در آن
[B][M1]شاهد اسرار وی از صوت حرف
[M2]کرده لباسی به بر خود شگرف
[B][M1]بسته حروفش تتق مشک‌فام
[M2]حور مقصورات فی‌الخیام
[B][M1]ماشطهٔ خامه چو آراستش
[M2]از قبل من، لقبی خواستش
[B][M1]تحفةالاحرار لقب دادمش
[M2]تحفه به احرار فرستادمش
[B][M1]هر که به دل از خردش روزنی‌ست
[M2]هر ورقی در نظرش گلشنی‌ست
[B][M1]کرد مجلد سوی جلدش چو میل
[M2]داد ادیم از سر مهرش سهیل
[B][M1]زهره شد از چنگ خوش آوازه‌اش
[M2]تار بریشم ده شیرازه‌اش
[B][M1]باش خدایا به کمال کرم،
[M2]حافظ او ز آفت هر کج‌قلم!
[B][M1]ظلمت کلک وی ازین حرف نور
[M2]دار چو انگشت بداندیش دور
[B][M1]شکر که این رشته به پایان رسید
[M2]بخیهٔ این خرقه به دامان رسید
[END]