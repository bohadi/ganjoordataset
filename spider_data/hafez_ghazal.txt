[START][A]
[B][M1]الا یا ایها الساقی ادر کأسا و ناولها[M2]که عشق آسان نمود اول ولی افتاد مشکل‌ها
[B][M1]به بوی نافه‌ای کاخر صبا زان طره بگشاید[M2]ز تاب جعد مشکینش چه خون افتاد در دل‌ها
[B][M1]مرا در منزل جانان چه امن عیش چون هر دم[M2]جرس فریاد می‌دارد که بربندید محمل‌ها
[B][M1]به می سجاده رنگین کن گرت پیر مغان گوید[M2]که سالک بی‌خبر نبود ز راه و رسم منزل‌ها
[B][M1]شب تاریک و بیم موج و گردابی چنین هایل[M2]کجا دانند حال ما سبکباران ساحل‌ها
[B][M1]همه کارم ز خود کامی به بدنامی کشید آخر[M2]نهان کی ماند آن رازی کز او سازند محفل‌ها
[B][M1]حضوری گر همی‌خواهی از او غایب مشو حافظ[M2]متی ما تلق من تهوی دع الدنیا و اهملها
[A]
[B][M1]صلاح کار کجا و من خراب کجا[M2]ببین تفاوت ره کز کجاست تا به کجا
[B][M1]دلم ز صومعه بگرفت و خرقه سالوس[M2]کجاست دیر مغان و شراب ناب کجا
[B][M1]چه نسبت است به رندی صلاح و تقوا را[M2]سماع وعظ کجا نغمه رباب کجا
[B][M1]ز روی دوست دل دشمنان چه دریابد[M2]چراغ مرده کجا شمع آفتاب کجا
[B][M1]چو کحل بینش ما خاک آستان شماست[M2]کجا رویم بفرما از این جناب کجا
[B][M1]مبین به سیب زنخدان که چاه در راه است[M2]کجا همی‌روی ای دل بدین شتاب کجا
[B][M1]بشد که یاد خوشش باد روزگار وصال[M2]خود آن کرشمه کجا رفت و آن عتاب کجا
[B][M1]قرار و خواب ز حافظ طمع مدار ای دوست[M2]قرار چیست صبوری کدام و خواب کجا
[A]
[B][M1]اگر آن ترک شیرازی به دست آرد دل ما را[M2]به خال هندویش بخشم سمرقند و بخارا را
[B][M1]بده ساقی می باقی که در جنت نخواهی یافت[M2]کنار آب رکن آباد و گلگشت مصلا را
[B][M1]فغان کاین لولیان شوخ شیرین کار شهرآشوب[M2]چنان بردند صبر از دل که ترکان خوان یغما را
[B][M1]ز عشق ناتمام ما جمال یار مستغنی است[M2]به آب و رنگ و خال و خط چه حاجت روی زیبا را
[B][M1]من از آن حسن روزافزون که یوسف داشت دانستم[M2]که عشق از پرده عصمت برون آرد زلیخا را
[B][M1]اگر دشنام فرمایی و گر نفرین دعا گویم[M2]جواب تلخ می‌زیبد لب لعل شکرخا را
[B][M1]نصیحت گوش کن جانا که از جان دوست‌تر دارند[M2]جوانان سعادتمند پند پیر دانا را
[B][M1]حدیث از مطرب و می گو و راز دهر کمتر جو[M2]که کس نگشود و نگشاید به حکمت این معما را
[B][M1]غزل گفتی و در سفتی بیا و خوش بخوان حافظ[M2]که بر نظم تو افشاند فلک عقد ثریا را
[A]
[B][M1]صبا به لطف بگو آن غزال رعنا را[M2]که سر به کوه و بیابان تو داده‌ای ما را
[B][M1]شکرفروش که عمرش دراز باد چرا[M2]تفقدی نکند طوطی شکرخا را
[B][M1]غرور حسنت اجازت مگر نداد ای گل[M2]که پرسشی نکنی عندلیب شیدا را
[B][M1]به خلق و لطف توان کرد صید اهل نظر[M2]به بند و دام نگیرند مرغ دانا را
[B][M1]ندانم از چه سبب رنگ آشنایی نیست[M2]سهی قدان سیه چشم ماه سیما را
[B][M1]چو با حبیب نشینی و باده پیمایی[M2]به یاد دار محبان بادپیما را
[B][M1]جز این قدر نتوان گفت در جمال تو عیب[M2]که وضع مهر و وفا نیست روی زیبا را
[B][M1]در آسمان نه عجب گر به گفته حافظ[M2]سرود زهره به رقص آورد مسیحا را
[A]
[B][M1]دل می‌رود ز دستم صاحب دلان خدا را[M2]دردا که راز پنهان خواهد شد آشکارا
[B][M1]کشتی شکستگانیم ای باد شرطه برخیز[M2]باشد که بازبینم دیدار آشنا را
[B][M1]ده روزه مهر گردون افسانه است و افسون[M2]نیکی به جای یاران فرصت شمار یارا
[B][M1]در حلقه گل و مل خوش خواند دوش بلبل[M2]هات الصبوح هبوا یا ایها السکارا
[B][M1]ای صاحب کرامت شکرانه سلامت[M2]روزی تفقدی کن درویش بی‌نوا را
[B][M1]آسایش دو گیتی تفسیر این دو حرف است[M2]با دوستان مروت با دشمنان مدارا
[B][M1]در کوی نیک نامی ما را گذر ندادند[M2]گر تو نمی‌پسندی تغییر کن قضا را
[B][M1]آن تلخ وش که صوفی ام الخبائثش خواند[M2]اشهی لنا و احلی من قبله العذارا
[B][M1]هنگام تنگدستی در عیش کوش و مستی[M2]کاین کیمیای هستی قارون کند گدا را
[B][M1]سرکش مشو که چون شمع از غیرتت بسوزد[M2]دلبر که در کف او موم است سنگ خارا
[B][M1]آیینه سکندر جام می است بنگر[M2]تا بر تو عرضه دارد احوال ملک دارا
[B][M1]خوبان پارسی گو بخشندگان عمرند[M2]ساقی بده بشارت رندان پارسا را
[B][M1]حافظ به خود نپوشید این خرقه می آلود[M2]ای شیخ پاکدامن معذور دار ما را
[A]
[B][M1]به ملازمان سلطان که رساند این دعا را[M2]که به شکر پادشاهی ز نظر مران گدا را
[B][M1]ز رقیب دیوسیرت به خدای خود پناهم[M2]مگر آن شهاب ثاقب مددی دهد خدا را
[B][M1]مژه سیاهت ار کرد به خون ما اشارت[M2]ز فریب او بیندیش و غلط مکن نگارا
[B][M1]دل عالمی بسوزی چو عذار برفروزی[M2]تو از این چه سود داری که نمی‌کنی مدارا
[B][M1]همه شب در این امیدم که نسیم صبحگاهی[M2]به پیام آشنایان بنوازد آشنا را
[B][M1]چه قیامت است جانا که به عاشقان نمودی[M2]دل و جان فدای رویت بنما عذار ما را
[B][M1]به خدا که جرعه‌ای ده تو به حافظ سحرخیز[M2]که دعای صبحگاهی اثری کند شما را
[A]
[B][M1]صوفی بیا که آینه صافیست جام را[M2]تا بنگری صفای می لعل فام را
[B][M1]راز درون پرده ز رندان مست پرس[M2]کاین حال نیست زاهد عالی مقام را
[B][M1]عنقا شکار کس نشود دام بازچین[M2]کان جا همیشه باد به دست است دام را
[B][M1]در بزم دور یک دو قدح درکش و برو[M2]یعنی طمع مدار وصال دوام را
[B][M1]ای دل شباب رفت و نچیدی گلی ز عیش[M2]پیرانه سر مکن هنری ننگ و نام را
[B][M1]در عیش نقد کوش که چون آبخور نماند[M2]آدم بهشت روضه دارالسلام را
[B][M1]ما را بر آستان تو بس حق خدمت است[M2]ای خواجه بازبین به ترحم غلام را
[B][M1]حافظ مرید جام می است ای صبا برو[M2]وز بنده بندگی برسان شیخ جام را
[A]
[B][M1]ساقیا برخیز و درده جام را[M2]خاک بر سر کن غم ایام را
[B][M1]ساغر می بر کفم نه تا ز بر[M2]برکشم این دلق ازرق فام را
[B][M1]گر چه بدنامیست نزد عاقلان[M2]ما نمی‌خواهیم ننگ و نام را
[B][M1]باده درده چند از این باد غرور[M2]خاک بر سر نفس نافرجام را
[B][M1]دود آه سینهٔ نالان من[M2]سوخت این افسردگان خام را
[B][M1]محرم راز دل شیدای خود[M2]کس نمی‌بینم ز خاص و عام را
[B][M1]با دلارامی مرا خاطر خوش است[M2]کز دلم یک باره برد آرام را
[B][M1]ننگرد دیگر به سرو اندر چمن[M2]هر که دید آن سرو سیم اندام را
[B][M1]صبر کن حافظ به سختی روز و شب[M2]عاقبت روزی بیابی کام را
[A]
[B][M1]رونق عهد شباب است دگر بستان را[M2]می‌رسد مژده گل بلبل خوش الحان را
[B][M1]ای صبا گر به جوانان چمن بازرسی[M2]خدمت ما برسان سرو و گل و ریحان را
[B][M1]گر چنین جلوه کند مغبچه باده فروش[M2]خاکروب در میخانه کنم مژگان را
[B][M1]ای که بر مه کشی از عنبر سارا چوگان[M2]مضطرب حال مگردان من سرگردان را
[B][M1]ترسم این قوم که بر دردکشان می‌خندند[M2]در سر کار خرابات کنند ایمان را
[B][M1]یار مردان خدا باش که در کشتی نوح[M2]هست خاکی که به آبی نخرد طوفان را
[B][M1]برو از خانه گردون به در و نان مطلب[M2]کان سیه کاسه در آخر بکشد مهمان را
[B][M1]هر که را خوابگه آخر مشتی خاک است[M2]گو چه حاجت که به افلاک کشی ایوان را
[B][M1]ماه کنعانی من مسند مصر آن تو شد[M2]وقت آن است که بدرود کنی زندان را
[B][M1]حافظا می خور و رندی کن و خوش باش ولی[M2]دام تزویر مکن چون دگران قرآن را
[A]
[B][M1]دوش از مسجد سوی میخانه آمد پیر ما[M2]چیست یاران طریقت بعد از این تدبیر ما
[B][M1]ما مریدان روی سوی قبله چون آریم چون[M2]روی سوی خانه خمار دارد پیر ما
[B][M1]در خرابات طریقت ما به هم منزل شویم[M2]کاین چنین رفته‌ست در عهد ازل تقدیر ما
[B][M1]عقل اگر داند که دل در بند زلفش چون خوش است[M2]عاقلان دیوانه گردند از پی زنجیر ما
[B][M1]روی خوبت آیتی از لطف بر ما کشف کرد[M2]زان زمان جز لطف و خوبی نیست در تفسیر ما
[B][M1]با دل سنگینت آیا هیچ درگیرد شبی[M2]آه آتشناک و سوز سینه شبگیر ما
[B][M1]تیر آه ما ز گردون بگذرد حافظ خموش[M2]رحم کن بر جان خود پرهیز کن از تیر ما
[A]
[B][M1]ساقی به نور باده برافروز جام ما[M2]مطرب بگو که کار جهان شد به کام ما
[B][M1]ما در پیاله عکس رخ یار دیده‌ایم[M2]ای بی‌خبر ز لذت شرب مدام ما
[B][M1]هرگز نمیرد آن که دلش زنده شد به عشق[M2]ثبت است بر جریده عالم دوام ما
[B][M1]چندان بود کرشمه و ناز سهی قدان[M2]کاید به جلوه سرو صنوبرخرام ما
[B][M1]ای باد اگر به گلشن احباب بگذری[M2]زنهار عرضه ده بر جانان پیام ما
[B][M1]گو نام ما ز یاد به عمدا چه می‌بری[M2]خود آید آن که یاد نیاری ز نام ما
[B][M1]مستی به چشم شاهد دلبند ما خوش است[M2]زان رو سپرده‌اند به مستی زمام ما
[B][M1]ترسم که صرفه‌ای نبرد روز بازخواست[M2]نان حلال شیخ ز آب حرام ما
[B][M1]حافظ ز دیده دانه اشکی همی‌فشان[M2]باشد که مرغ وصل کند قصد دام ما
[B][M1]دریای اخضر فلک و کشتی هلال[M2]هستند غرق نعمت حاجی قوام ما
[A]
[B][M1]ای فروغ ماه حسن از روی رخشان شما[M2]آب روی خوبی از چاه زنخدان شما
[B][M1]عزم دیدار تو دارد جان بر لب آمده[M2]بازگردد یا برآید چیست فرمان شما
[B][M1]کس به دور نرگست طرفی نبست از عافیت[M2]به که نفروشند مستوری به مستان شما
[B][M1]بخت خواب آلود ما بیدار خواهد شد مگر[M2]زان که زد بر دیده آبی روی رخشان شما
[B][M1]با صبا همراه بفرست از رخت گلدسته‌ای[M2]بو که بویی بشنویم از خاک بستان شما
[B][M1]عمرتان باد و مراد ای ساقیان بزم جم[M2]گر چه جام ما نشد پرمی به دوران شما
[B][M1]دل خرابی می‌کند دلدار را آگه کنید[M2]زینهار ای دوستان جان من و جان شما
[B][M1]کی دهد دست این غرض یا رب که همدستان شوند[M2]خاطر مجموع ما زلف پریشان شما
[B][M1]دور دار از خاک و خون دامن چو بر ما بگذری[M2]کاندر این ره کشته بسیارند قربان شما
[B][M1]می‌کند حافظ دعایی بشنو آمینی بگو[M2]روزی ما باد لعل شکرافشان شما
[B][M1]ای صبا با ساکنان شهر یزد از ما بگو[M2]کای سر حق ناشناسان گوی چوگان شما
[B][M1]گر چه دوریم از بساط قرب همت دور نیست[M2]بنده شاه شماییم و ثناخوان شما
[B][M1]ای شهنشاه بلنداختر خدا را همتی[M2]تا ببوسم همچو اختر خاک ایوان شما
[A]
[B][M1]می‌دمد صبح و کله بست سحاب[M2]الصبوح الصبوح یا اصحاب
[B][M1]می‌چکد ژاله بر رخ لاله[M2]المدام المدام یا احباب
[B][M1]می‌وزد از چمن نسیم بهشت[M2]هان بنوشید دم به دم می ناب
[B][M1]تخت زمرد زده است گل به چمن[M2]راح چون لعل آتشین دریاب
[B][M1]در میخانه بسته‌اند دگر[M2]افتتح یا مفتح الابواب
[B][M1]لب و دندانت را حقوق نمک[M2]هست بر جان و سینه‌های کباب
[B][M1]این چنین موسمی عجب باشد[M2]که ببندند میکده به شتاب
[B][M1]بر رخ ساقی پری پیکر[M2]همچو حافظ بنوش باده ناب
[A]
[B][M1]گفتم ای سلطان خوبان رحم کن بر این غریب[M2]گفت در دنبال دل ره گم کند مسکین غریب
[B][M1]گفتمش مگذر زمانی گفت معذورم بدار[M2]خانه پروردی چه تاب آرد غم چندین غریب
[B][M1]خفته بر سنجاب شاهی نازنینی را چه غم[M2]گر ز خار و خاره سازد بستر و بالین غریب
[B][M1]ای که در زنجیر زلفت جای چندین آشناست[M2]خوش فتاد آن خال مشکین بر رخ رنگین غریب
[B][M1]می‌نماید عکس می در رنگ روی مه وشت[M2]همچو برگ ارغوان بر صفحه نسرین غریب
[B][M1]بس غریب افتاده است آن مور خط گرد رخت[M2]گر چه نبود در نگارستان خط مشکین غریب
[B][M1]گفتم ای شام غریبان طره شبرنگ تو[M2]در سحرگاهان حذر کن چون بنالد این غریب
[B][M1]گفت حافظ آشنایان در مقام حیرتند[M2]دور نبود گر نشیند خسته و مسکین غریب
[A]
[B][M1]ای شاهد قدسی که کشد بند نقابت[M2]و ای مرغ بهشتی که دهد دانه و آبت
[B][M1]خوابم بشد از دیده در این فکر جگرسوز[M2]کاغوش که شد منزل آسایش و خوابت
[B][M1]درویش نمی‌پرسی و ترسم که نباشد[M2]اندیشه آمرزش و پروای ثوابت
[B][M1]راه دل عشاق زد آن چشم خماری[M2]پیداست از این شیوه که مست است شرابت
[B][M1]تیری که زدی بر دلم از غمزه خطا رفت[M2]تا باز چه اندیشه کند رای صوابت
[B][M1]هر ناله و فریاد که کردم نشنیدی[M2]پیداست نگارا که بلند است جنابت
[B][M1]دور است سر آب از این بادیه هش دار[M2]تا غول بیابان نفریبد به سرابت
[B][M1]تا در ره پیری به چه آیین روی ای دل[M2]باری به غلط صرف شد ایام شبابت
[B][M1]ای قصر دل افروز که منزلگه انسی[M2]یا رب مکناد آفت ایام خرابت
[B][M1]حافظ نه غلامیست که از خواجه گریزد[M2]صلحی کن و بازآ که خرابم ز عتابت
[A]
[B][M1]خمی که ابروی شوخ تو در کمان انداخت[M2]به قصد جان من زار ناتوان انداخت
[B][M1]نبود نقش دو عالم که رنگ الفت بود[M2]زمانه طرح محبت نه این زمان انداخت
[B][M1]به یک کرشمه که نرگس به خودفروشی کرد[M2]فریب چشم تو صد فتنه در جهان انداخت
[B][M1]شراب خورده و خوی کرده می‌روی به چمن[M2]که آب روی تو آتش در ارغوان انداخت
[B][M1]به بزمگاه چمن دوش مست بگذشتم[M2]چو از دهان توام غنچه در گمان انداخت
[B][M1]بنفشه طره مفتول خود گره می‌زد[M2]صبا حکایت زلف تو در میان انداخت
[B][M1]ز شرم آن که به روی تو نسبتش کردم[M2]سمن به دست صبا خاک در دهان انداخت
[B][M1]من از ورع می و مطرب ندیدمی زین پیش[M2]هوای مغبچگانم در این و آن انداخت
[B][M1]کنون به آب می لعل خرقه می‌شویم[M2]نصیبه ازل از خود نمی‌توان انداخت
[B][M1]مگر گشایش حافظ در این خرابی بود[M2]که بخشش ازلش در می مغان انداخت
[B][M1]جهان به کام من اکنون شود که دور زمان[M2]مرا به بندگی خواجه جهان انداخت
[A]
[B][M1]سینه از آتش دل در غم جانانه بسوخت[M2]آتشی بود در این خانه که کاشانه بسوخت
[B][M1]تنم از واسطه دوری دلبر بگداخت[M2]جانم از آتش مهر رخ جانانه بسوخت
[B][M1]سوز دل بین که ز بس آتش اشکم دل شمع[M2]دوش بر من ز سر مهر چو پروانه بسوخت
[B][M1]آشنایی نه غریب است که دلسوز من است[M2]چون من از خویش برفتم دل بیگانه بسوخت
[B][M1]خرقه زهد مرا آب خرابات ببرد[M2]خانه عقل مرا آتش میخانه بسوخت
[B][M1]چون پیاله دلم از توبه که کردم بشکست[M2]همچو لاله جگرم بی می و خمخانه بسوخت
[B][M1]ماجرا کم کن و بازآ که مرا مردم چشم[M2]خرقه از سر به درآورد و به شکرانه بسوخت
[B][M1]ترک افسانه بگو حافظ و می نوش دمی[M2]که نخفتیم شب و شمع به افسانه بسوخت
[A]
[B][M1]ساقیا آمدن عید مبارک بادت[M2]وان مواعید که کردی مرواد از یادت
[B][M1]در شگفتم که در این مدت ایام فراق[M2]برگرفتی ز حریفان دل و دل می‌دادت
[B][M1]برسان بندگی دختر رز گو به درآی[M2]که دم و همت ما کرد ز بند آزادت
[B][M1]شادی مجلسیان در قدم و مقدم توست[M2]جای غم باد مر آن دل که نخواهد شادت
[B][M1]شکر ایزد که ز تاراج خزان رخنه نیافت[M2]بوستان سمن و سرو و گل و شمشادت
[B][M1]چشم بد دور کز آن تفرقه‌ات بازآورد[M2]طالع نامور و دولت مادرزادت
[B][M1]حافظ از دست مده دولت این کشتی نوح[M2]ور نه طوفان حوادث ببرد بنیادت
[A]
[B][M1]ای نسیم سحر آرامگه یار کجاست[M2]منزل آن مه عاشق کش عیار کجاست
[B][M1]شب تار است و ره وادی ایمن در پیش[M2]آتش طور کجا موعد دیدار کجاست
[B][M1]هر که آمد به جهان نقش خرابی دارد[M2]در خرابات بگویید که هشیار کجاست
[B][M1]آن کس است اهل بشارت که اشارت داند[M2]نکته‌ها هست بسی محرم اسرار کجاست
[B][M1]هر سر موی مرا با تو هزاران کار است[M2]ما کجاییم و ملامت گر بی‌کار کجاست
[B][M1]بازپرسید ز گیسوی شکن در شکنش[M2]کاین دل غمزده سرگشته گرفتار کجاست
[B][M1]عقل دیوانه شد آن سلسله مشکین کو[M2]دل ز ما گوشه گرفت ابروی دلدار کجاست
[B][M1]ساقی و مطرب و می جمله مهیاست ولی[M2]عیش بی یار مهیا نشود یار کجاست
[B][M1]حافظ از باد خزان در چمن دهر مرنج[M2]فکر معقول بفرما گل بی خار کجاست
[A]
[B][M1]روزه یک سو شد و عید آمد و دل‌ها برخاست[M2]می ز خمخانه به جوش آمد و می باید خواست
[B][M1]نوبه زهدفروشان گران جان بگذشت[M2]وقت رندی و طرب کردن رندان پیداست
[B][M1]چه ملامت بود آن را که چنین باده خورد[M2]این چه عیب است بدین بی‌خردی وین چه خطاست
[B][M1]باده نوشی که در او روی و ریایی نبود[M2]بهتر از زهدفروشی که در او روی و ریاست
[B][M1]ما نه رندان ریاییم و حریفان نفاق[M2]آن که او عالم سر است بدین حال گواست
[B][M1]فرض ایزد بگزاریم و به کس بد نکنیم[M2]وان چه گویند روا نیست نگوییم رواست
[B][M1]چه شود گر من و تو چند قدح باده خوریم[M2]باده از خون رزان است نه از خون شماست
[B][M1]این چه عیب است کز آن عیب خلل خواهد بود[M2]ور بود نیز چه شد مردم بی‌عیب کجاست
[A]
[B][M1]دل و دینم شد و دلبر به ملامت برخاست[M2]گفت با ما منشین کز تو سلامت برخاست
[B][M1]که شنیدی که در این بزم دمی خوش بنشست[M2]که نه در آخر صحبت به ندامت برخاست
[B][M1]شمع اگر زان لب خندان به زبان لافی زد[M2]پیش عشاق تو شب‌ها به غرامت برخاست
[B][M1]در چمن باد بهاری ز کنار گل و سرو[M2]به هواداری آن عارض و قامت برخاست
[B][M1]مست بگذشتی و از خلوتیان ملکوت[M2]به تماشای تو آشوب قیامت برخاست
[B][M1]پیش رفتار تو پا برنگرفت از خجلت[M2]سرو سرکش که به ناز از قد و قامت برخاست
[B][M1]حافظ این خرقه بینداز مگر جان ببری[M2]کاتش از خرقه سالوس و کرامت برخاست
[A]
[B][M1]چو بشنوی سخن اهل دل مگو که خطاست[M2]سخن شناس نه‌ای جان من خطا این جاست
[B][M1]سرم به دنیی و عقبی فرو نمی‌آید[M2]تبارک الله از این فتنه‌ها که در سر ماست
[B][M1]در اندرون من خسته دل ندانم کیست[M2]که من خموشم و او در فغان و در غوغاست
[B][M1]دلم ز پرده برون شد کجایی ای مطرب[M2]بنال هان که از این پرده کار ما به نواست
[B][M1]مرا به کار جهان هرگز التفات نبود[M2]رخ تو در نظر من چنین خوشش آراست
[B][M1]نخفته‌ام ز خیالی که می‌پزد دل من[M2]خمار صدشبه دارم شرابخانه کجاست
[B][M1]چنین که صومعه آلوده شد ز خون دلم[M2]گرم به باده بشویید حق به دست شماست
[B][M1]از آن به دیر مغانم عزیز می‌دارند[M2]که آتشی که نمیرد همیشه در دل ماست
[B][M1]چه ساز بود که در پرده می‌زد آن مطرب[M2]که رفت عمر و هنوزم دماغ پر ز هواست
[B][M1]ندای عشق تو دیشب در اندرون دادند[M2]فضای سینه حافظ هنوز پر ز صداست
[A]
[B][M1]خیال روی تو در هر طریق همره ماست[M2]نسیم موی تو پیوند جان آگه ماست
[B][M1]به رغم مدعیانی که منع عشق کنند[M2]جمال چهره تو حجت موجه ماست
[B][M1]ببین که سیب زنخدان تو چه می‌گوید[M2]هزار یوسف مصری فتاده در چه ماست
[B][M1]اگر به زلف دراز تو دست ما نرسد[M2]گناه بخت پریشان و دست کوته ماست
[B][M1]به حاجب در خلوت سرای خاص بگو[M2]فلان ز گوشه نشینان خاک درگه ماست
[B][M1]به صورت از نظر ما اگر چه محجوب است[M2]همیشه در نظر خاطر مرفه ماست
[B][M1]اگر به سالی حافظ دری زند بگشای[M2]که سال‌هاست که مشتاق روی چون مه ماست
[A]
[B][M1]مطلب طاعت و پیمان و صلاح از من مست[M2]که به پیمانه کشی شهره شدم روز الست
[B][M1]من همان دم که وضو ساختم از چشمه عشق[M2]چارتکبیر زدم یک سره بر هر چه که هست
[B][M1]می بده تا دهمت آگهی از سر قضا[M2]که به روی که شدم عاشق و از بوی که مست
[B][M1]کمر کوه کم است از کمر مور این جا[M2]ناامید از در رحمت مشو ای باده پرست
[B][M1]به جز آن نرگس مستانه که چشمش مرساد[M2]زیر این طارم فیروزه کسی خوش ننشست
[B][M1]جان فدای دهنش باد که در باغ نظر[M2]چمن آرای جهان خوشتر از این غنچه نبست
[B][M1]حافظ از دولت عشق تو سلیمانی شد[M2]یعنی از وصل تواش نیست به جز باد به دست
[A]
[B][M1]شکفته شد گل حمرا و گشت بلبل مست[M2]صلای سرخوشی ای صوفیان باده پرست
[B][M1]اساس توبه که در محکمی چو سنگ نمود[M2]ببین که جام زجاجی چه طرفه‌اش بشکست
[B][M1]بیار باده که در بارگاه استغنا[M2]چه پاسبان و چه سلطان چه هوشیار و چه مست
[B][M1]از این رباط دودر چون ضرورت است رحیل[M2]رواق و طاق معیشت چه سربلند و چه پست
[B][M1]مقام عیش میسر نمی‌شود بی‌رنج[M2]بلی به حکم بلا بسته‌اند عهد الست
[B][M1]به هست و نیست مرنجان ضمیر و خوش می‌باش[M2]که نیستیست سرانجام هر کمال که هست
[B][M1]شکوه آصفی و اسب باد و منطق طیر[M2]به باد رفت و از او خواجه هیچ طرف نبست
[B][M1]به بال و پر مرو از ره که تیر پرتابی[M2]هوا گرفت زمانی ولی به خاک نشست
[B][M1]زبان کلک تو حافظ چه شکر آن گوید[M2]که گفته سخنت می‌برند دست به دست
[A]
[B][M1]زلف آشفته و خوی کرده و خندان لب و مست[M2]پیرهن چاک و غزل خوان و صراحی در دست
[B][M1]نرگسش عربده جوی و لبش افسوس کنان[M2]نیم شب دوش به بالین من آمد بنشست
[B][M1]سر فرا گوش من آورد به آواز حزین[M2]گفت ای عاشق دیرینه من خوابت هست
[B][M1]عاشقی را که چنین باده شبگیر دهند[M2]کافر عشق بود گر نشود باده پرست
[B][M1]برو ای زاهد و بر دردکشان خرده مگیر[M2]که ندادند جز این تحفه به ما روز الست
[B][M1]آن چه او ریخت به پیمانه ما نوشیدیم[M2]اگر از خمر بهشت است وگر باده مست
[B][M1]خنده جام می و زلف گره گیر نگار[M2]ای بسا توبه که چون توبه حافظ بشکست
[A]
[B][M1]در دیر مغان آمد یارم قدحی در دست[M2]مست از می و میخواران از نرگس مستش مست
[B][M1]در نعل سمند او شکل مه نو پیدا[M2]وز قد بلند او بالای صنوبر پست
[B][M1]آخر به چه گویم هست از خود خبرم چون نیست[M2]وز بهر چه گویم نیست با وی نظرم چون هست
[B][M1]شمع دل دمسازم بنشست چو او برخاست[M2]و افغان ز نظربازان برخاست چو او بنشست
[B][M1]گر غالیه خوش بو شد در گیسوی او پیچید[M2]ور وسمه کمانکش گشت در ابروی او پیوست
[B][M1]بازآی که بازآید عمر شده حافظ[M2]هر چند که ناید باز تیری که بشد از شست
[A]
[B][M1]به جان خواجه و حق قدیم و عهد درست[M2]که مونس دم صبحم دعای دولت توست
[B][M1]سرشک من که ز طوفان نوح دست برد[M2]ز لوح سینه نیارست نقش مهر تو شست
[B][M1]بکن معامله‌ای وین دل شکسته بخر[M2]که با شکستگی ارزد به صد هزار درست
[B][M1]زبان مور به آصف دراز گشت و رواست[M2]که خواجه خاتم جم یاوه کرد و بازنجست
[B][M1]دلا طمع مبر از لطف بی‌نهایت دوست[M2]چو لاف عشق زدی سر بباز چابک و چست
[B][M1]به صدق کوش که خورشید زاید از نفست[M2]که از دروغ سیه روی گشت صبح نخست
[B][M1]شدم ز دست تو شیدای کوه و دشت و هنوز[M2]نمی‌کنی به ترحم نطاق سلسله سست
[B][M1]مرنج حافظ و از دلبران حفاظ مجوی[M2]گناه باغ چه باشد چو این گیاه نرست
[A]
[B][M1]ما را ز خیال تو چه پروای شراب است[M2]خم گو سر خود گیر که خمخانه خراب است
[B][M1]گر خمر بهشت است بریزید که بی دوست[M2]هر شربت عذبم که دهی عین عذاب است
[B][M1]افسوس که شد دلبر و در دیده گریان[M2]تحریر خیال خط او نقش بر آب است
[B][M1]بیدار شو ای دیده که ایمن نتوان بود[M2]زین سیل دمادم که در این منزل خواب است
[B][M1]معشوق عیان می‌گذرد بر تو ولیکن[M2]اغیار همی‌بیند از آن بسته نقاب است
[B][M1]گل بر رخ رنگین تو تا لطف عرق دید[M2]در آتش شوق از غم دل غرق گلاب است
[B][M1]سبز است در و دشت بیا تا نگذاریم[M2]دست از سر آبی که جهان جمله سراب است
[B][M1]در کنج دماغم مطلب جای نصیحت[M2]کاین گوشه پر از زمزمه چنگ و رباب است
[B][M1]حافظ چه شد ار عاشق و رند است و نظرباز[M2]بس طور عجب لازم ایام شباب است
[A]
[B][M1]زلفت هزار دل به یکی تار مو ببست[M2]راه هزار چاره گر از چار سو ببست
[B][M1]تا عاشقان به بوی نسیمش دهند جان[M2]بگشود نافه‌ای و در آرزو ببست
[B][M1]شیدا از آن شدم که نگارم چو ماه نو[M2]ابرو نمود و جلوه گری کرد و رو ببست
[B][M1]ساقی به چند رنگ می اندر پیاله ریخت[M2]این نقش‌ها نگر که چه خوش در کدو ببست
[B][M1]یا رب چه غمزه کرد صراحی که خون خم[M2]با نعره‌های قلقلش اندر گلو ببست
[B][M1]مطرب چه پرده ساخت که در پرده سماع[M2]بر اهل وجد و حال در های و هو ببست
[B][M1]حافظ هر آن که عشق نورزید و وصل خواست[M2]احرام طوف کعبه دل بی وضو ببست
[A]
[B][M1]آن شب قدری که گویند اهل خلوت امشب است[M2]یا رب این تأثیر دولت در کدامین کوکب است
[B][M1]تا به گیسوی تو دست ناسزایان کم رسد[M2]هر دلی از حلقه‌ای در ذکر یارب یارب است
[B][M1]کشته چاه زنخدان توام کز هر طرف[M2]صد هزارش گردن جان زیر طوق غبغب است
[B][M1]شهسوار من که مه آیینه دار روی اوست[M2]تاج خورشید بلندش خاک نعل مرکب است
[B][M1]عکس خوی بر عارضش بین کآفتاب گرم رو[M2]در هوای آن عرق تا هست هر روزش تب است
[B][M1]من نخواهم کرد ترک لعل یار و جام می[M2]زاهدان معذور داریدم که اینم مذهب است
[B][M1]اندر آن ساعت که بر پشت صبا بندند زین[M2]با سلیمان چون برانم من که مورم مرکب است
[B][M1]آن که ناوک بر دل من زیر چشمی می‌زند[M2]قوت جان حافظش در خنده زیر لب است
[B][M1]آب حیوانش ز منقار بلاغت می‌چکد[M2]زاغ کلک من به نام ایزد چه عالی مشرب است
[A]
[B][M1]خدا چو صورت ابروی دلگشای تو بست[M2]گشاد کار من اندر کرشمه‌های تو بست
[B][M1]مرا و سرو چمن را به خاک راه نشاند[M2]زمانه تا قصب نرگس قبای تو بست
[B][M1]ز کار ما و دل غنچه صد گره بگشود[M2]نسیم گل چو دل اندر پی هوای تو بست
[B][M1]مرا به بند تو دوران چرخ راضی کرد[M2]ولی چه سود که سررشته در رضای تو بست
[B][M1]چو نافه بر دل مسکین من گره مفکن[M2]که عهد با سر زلف گره گشای تو بست
[B][M1]تو خود وصال دگر بودی ای نسیم وصال[M2]خطا نگر که دل امید در وفای تو بست
[B][M1]ز دست جور تو گفتم ز شهر خواهم رفت[M2]به خنده گفت که حافظ برو که پای تو بست
[A]
[B][M1]خلوت گزیده را به تماشا چه حاجت است[M2]چون کوی دوست هست به صحرا چه حاجت است
[B][M1]جانا به حاجتی که تو را هست با خدا[M2]کآخر دمی بپرس که ما را چه حاجت است
[B][M1]ای پادشاه حسن خدا را بسوختیم[M2]آخر سؤال کن که گدا را چه حاجت است
[B][M1]ارباب حاجتیم و زبان سؤال نیست[M2]در حضرت کریم تمنا چه حاجت است
[B][M1]محتاج قصه نیست گرت قصد خون ماست[M2]چون رخت از آن توست به یغما چه حاجت است
[B][M1]جام جهان نماست ضمیر منیر دوست[M2]اظهار احتیاج خود آن جا چه حاجت است
[B][M1]آن شد که بار منت ملاح بردمی[M2]گوهر چو دست داد به دریا چه حاجت است
[B][M1]ای مدعی برو که مرا با تو کار نیست[M2]احباب حاضرند به اعدا چه حاجت است
[B][M1]ای عاشق گدا چو لب روح بخش یار[M2]می‌داندت وظیفه تقاضا چه حاجت است
[B][M1]حافظ تو ختم کن که هنر خود عیان شود[M2]با مدعی نزاع و محاکا چه حاجت است
[A]
[B][M1]رواق منظر چشم من آشیانه توست[M2]کرم نما و فرود آ که خانه خانه توست
[B][M1]به لطف خال و خط از عارفان ربودی دل[M2]لطیفه‌های عجب زیر دام و دانه توست
[B][M1]دلت به وصل گل ای بلبل صبا خوش باد[M2]که در چمن همه گلبانگ عاشقانه توست
[B][M1]علاج ضعف دل ما به لب حوالت کن[M2]که این مفرح یاقوت در خزانه توست
[B][M1]به تن مقصرم از دولت ملازمتت[M2]ولی خلاصه جان خاک آستانه توست
[B][M1]من آن نیم که دهم نقد دل به هر شوخی[M2]در خزانه به مهر تو و نشانه توست
[B][M1]تو خود چه لعبتی ای شهسوار شیرین کار[M2]که توسنی چو فلک رام تازیانه توست
[B][M1]چه جای من که بلغزد سپهر شعبده باز[M2]از این حیل که در انبانه بهانه توست
[B][M1]سرود مجلست اکنون فلک به رقص آرد[M2]که شعر حافظ شیرین سخن ترانه توست
[A]
[B][M1]برو به کار خود ای واعظ این چه فریادست[M2]مرا فتاد دل از ره تو را چه افتادست
[B][M1]میان او که خدا آفریده است از هیچ[M2]دقیقه‌ایست که هیچ آفریده نگشادست
[B][M1]به کام تا نرساند مرا لبش چون نای[M2]نصیحت همه عالم به گوش من بادست
[B][M1]گدای کوی تو از هشت خلد مستغنیست[M2]اسیر عشق تو از هر دو عالم آزادست
[B][M1]اگر چه مستی عشقم خراب کرد ولی[M2]اساس هستی من زان خراب آبادست
[B][M1]دلا منال ز بیداد و جور یار که یار[M2]تو را نصیب همین کرد و این از آن دادست
[B][M1]برو فسانه مخوان و فسون مدم حافظ[M2]کز این فسانه و افسون مرا بسی یادست
[A]
[B][M1]تا سر زلف تو در دست نسیم افتادست[M2]دل سودازده از غصه دو نیم افتادست
[B][M1]چشم جادوی تو خود عین سواد سحر است[M2]لیکن این هست که این نسخه سقیم افتادست
[B][M1]در خم زلف تو آن خال سیه دانی چیست[M2]نقطه دوده که در حلقه جیم افتادست
[B][M1]زلف مشکین تو در گلشن فردوس عذار[M2]چیست طاووس که در باغ نعیم افتادست
[B][M1]دل من در هوس روی تو ای مونس جان[M2]خاک راهیست که در دست نسیم افتادست
[B][M1]همچو گرد این تن خاکی نتواند برخاست[M2]از سر کوی تو زان رو که عظیم افتادست
[B][M1]سایه قد تو بر قالبم ای عیسی دم[M2]عکس روحیست که بر عظم رمیم افتادست
[B][M1]آن که جز کعبه مقامش نبد از یاد لبت[M2]بر در میکده دیدم که مقیم افتادست
[B][M1]حافظ گمشده را با غمت ای یار عزیز[M2]اتحادیست که در عهد قدیم افتادست
[A]
[B][M1]بیا که قصر امل سخت سست بنیادست[M2]بیار باده که بنیاد عمر بر بادست
[B][M1]غلام همت آنم که زیر چرخ کبود[M2]ز هر چه رنگ تعلق پذیرد آزادست
[B][M1]چه گویمت که به میخانه دوش مست و خراب[M2]سروش عالم غیبم چه مژده‌ها دادست
[B][M1]که ای بلندنظر شاهباز سدره نشین[M2]نشیمن تو نه این کنج محنت آبادست
[B][M1]تو را ز کنگره عرش می‌زنند صفیر[M2]ندانمت که در این دامگه چه افتادست
[B][M1]نصیحتی کنمت یاد گیر و در عمل آر[M2]که این حدیث ز پیر طریقتم یادست
[B][M1]غم جهان مخور و پند من مبر از یاد[M2]که این لطیفه عشقم ز ره روی یادست
[B][M1]رضا به داده بده وز جبین گره بگشای[M2]که بر من و تو در اختیار نگشادست
[B][M1]مجو درستی عهد از جهان سست نهاد[M2]که این عجوز عروس هزاردامادست
[B][M1]نشان عهد و وفا نیست در تبسم گل[M2]بنال بلبل بی دل که جای فریادست
[B][M1]حسد چه می‌بری ای سست نظم بر حافظ[M2]قبول خاطر و لطف سخن خدادادست
[A]
[B][M1]بی مهر رخت روز مرا نور نماندست[M2]وز عمر مرا جز شب دیجور نماندست
[B][M1]هنگام وداع تو ز بس گریه که کردم[M2]دور از رخ تو چشم مرا نور نماندست
[B][M1]می‌رفت خیال تو ز چشم من و می‌گفت[M2]هیهات از این گوشه که معمور نماندست
[B][M1]وصل تو اجل را ز سرم دور همی‌داشت[M2]از دولت هجر تو کنون دور نماندست
[B][M1]نزدیک شد آن دم که رقیب تو بگوید[M2]دور از رخت این خسته رنجور نماندست
[B][M1]صبر است مرا چاره هجران تو لیکن[M2]چون صبر توان کرد که مقدور نماندست
[B][M1]در هجر تو گر چشم مرا آب روان است[M2]گو خون جگر ریز که معذور نماندست
[B][M1]حافظ ز غم از گریه نپرداخت به خنده[M2]ماتم زده را داعیه سور نماندست
[A]
[B][M1]باغ مرا چه حاجت سرو و صنوبر است[M2]شمشاد خانه پرور ما از که کمتر است
[B][M1]ای نازنین پسر تو چه مذهب گرفته‌ای[M2]کت خون ما حلالتر از شیر مادر است
[B][M1]چون نقش غم ز دور ببینی شراب خواه[M2]تشخیص کرده‌ایم و مداوا مقرر است
[B][M1]از آستان پیر مغان سر چرا کشیم[M2]دولت در آن سرا و گشایش در آن در است
[B][M1]یک قصه بیش نیست غم عشق وین عجب[M2]کز هر زبان که می‌شنوم نامکرر است
[B][M1]دی وعده داد وصلم و در سر شراب داشت[M2]امروز تا چه گوید و بازش چه در سر است
[B][M1]شیراز و آب رکنی و این باد خوش نسیم[M2]عیبش مکن که خال رخ هفت کشور است
[B][M1]فرق است از آب خضر که ظلمات جای او است[M2]تا آب ما که منبعش الله اکبر است
[B][M1]ما آبروی فقر و قناعت نمی‌بریم[M2]با پادشه بگوی که روزی مقدر است
[B][M1]حافظ چه طرفه شاخ نباتیست کلک تو[M2]کش میوه دلپذیرتر از شهد و شکر است
[A]
[B][M1]المنة لله که در میکده باز است[M2]زان رو که مرا بر در او روی نیاز است
[B][M1]خم‌ها همه در جوش و خروشند ز مستی[M2]وان می که در آن جاست حقیقت نه مجاز است
[B][M1]از وی همه مستی و غرور است و تکبر[M2]وز ما همه بیچارگی و عجز و نیاز است
[B][M1]رازی که بر غیر نگفتیم و نگوییم[M2]با دوست بگوییم که او محرم راز است
[B][M1]شرح شکن زلف خم اندر خم جانان[M2]کوته نتوان کرد که این قصه دراز است
[B][M1]بار دل مجنون و خم طره لیلی[M2]رخساره محمود و کف پای ایاز است
[B][M1]بردوخته‌ام دیده چو باز از همه عالم[M2]تا دیده من بر رخ زیبای تو باز است
[B][M1]در کعبه کوی تو هر آن کس که بیاید[M2]از قبله ابروی تو در عین نماز است
[B][M1]ای مجلسیان سوز دل حافظ مسکین[M2]از شمع بپرسید که در سوز و گداز است
[A]
[B][M1]اگر چه باده فرح بخش و باد گل‌بیز است[M2]به بانگ چنگ مخور می که محتسب تیز است
[B][M1]صراحی ای و حریفی گرت به چنگ افتد[M2]به عقل نوش که ایام فتنه انگیز است
[B][M1]در آستین مرقع پیاله پنهان کن[M2]که همچو چشم صراحی زمانه خون‌ریز است
[B][M1]به آب دیده بشوییم خرقه‌ها از می[M2]که موسم ورع و روزگار پرهیز است
[B][M1]مجوی عیش خوش از دور باژگون سپهر[M2]که صاف این سر خم جمله دردی آمیز است
[B][M1]سپهر برشده پرویزنیست خون افشان[M2]که ریزه‌اش سر کسری و تاج پرویز است
[B][M1]عراق و فارس گرفتی به شعر خوش حافظ[M2]بیا که نوبت بغداد و وقت تبریز است
[A]
[B][M1]حال دل با تو گفتنم هوس است[M2]خبر دل شنفتنم هوس است
[B][M1]طمع خام بین که قصه فاش[M2]از رقیبان نهفتنم هوس است
[B][M1]شب قدری چنین عزیز شریف[M2]با تو تا روز خفتنم هوس است
[B][M1]وه که دردانه‌ای چنین نازک[M2]در شب تار سفتنم هوس است
[B][M1]ای صبا امشبم مدد فرمای[M2]که سحرگه شکفتنم هوس است
[B][M1]از برای شرف به نوک مژه[M2]خاک راه تو رفتنم هوس است
[B][M1]همچو حافظ به رغم مدعیان[M2]شعر رندانه گفتنم هوس است
[A]
[B][M1]صحن بستان ذوق بخش و صحبت یاران خوش است[M2]وقت گل خوش باد کز وی وقت میخواران خوش است
[B][M1]از صبا هر دم مشام جان ما خوش می‌شود[M2]آری آری طیب انفاس هواداران خوش است
[B][M1]ناگشوده گل نقاب آهنگ رحلت ساز کرد[M2]ناله کن بلبل که گلبانگ دل افکاران خوش است
[B][M1]مرغ خوشخوان را بشارت باد کاندر راه عشق[M2]دوست را با ناله شب‌های بیداران خوش است
[B][M1]نیست در بازار عالم خوشدلی ور زان که هست[M2]شیوه رندی و خوش باشی عیاران خوش است
[B][M1]از زبان سوسن آزاده‌ام آمد به گوش[M2]کاندر این دیر کهن کار سبکباران خوش است
[B][M1]حافظا ترک جهان گفتن طریق خوشدلیست[M2]تا نپنداری که احوال جهان داران خوش است
[A]
[B][M1]کنون که بر کف گل جام باده صاف است[M2]به صد هزار زبان بلبلش در اوصاف است
[B][M1]بخواه دفتر اشعار و راه صحرا گیر[M2]چه وقت مدرسه و بحث کشف کشاف است
[B][M1]فقیه مدرسه دی مست بود و فتوی داد[M2]که می حرام ولی به ز مال اوقاف است
[B][M1]به درد و صاف تو را حکم نیست خوش درکش[M2]که هر چه ساقی ما کرد عین الطاف است
[B][M1]ببر ز خلق و چو عنقا قیاس کار بگیر[M2]که صیت گوشه نشینان ز قاف تا قاف است
[B][M1]حدیث مدعیان و خیال همکاران[M2]همان حکایت زردوز و بوریاباف است
[B][M1]خموش حافظ و این نکته‌های چون زر سرخ[M2]نگاه دار که قلاب شهر صراف است
[A]
[B][M1]در این زمانه رفیقی که خالی از خلل است[M2]صراحی می ناب و سفینه غزل است
[B][M1]جریده رو که گذرگاه عافیت تنگ است[M2]پیاله گیر که عمر عزیز بی‌بدل است
[B][M1]نه من ز بی عملی در جهان ملولم و بس[M2]ملالت علما هم ز علم بی عمل است
[B][M1]به چشم عقل در این رهگذار پرآشوب[M2]جهان و کار جهان بی‌ثبات و بی‌محل است
[B][M1]بگیر طره مه چهره‌ای و قصه مخوان[M2]که سعد و نحس ز تاثیر زهره و زحل است
[B][M1]دلم امید فراوان به وصل روی تو داشت[M2]ولی اجل به ره عمر رهزن امل است
[B][M1]به هیچ دور نخواهند یافت هشیارش[M2]چنین که حافظ ما مست باده ازل است
[A]
[B][M1]گل در بر و می در کف و معشوق به کام است[M2]سلطان جهانم به چنین روز غلام است
[B][M1]گو شمع میارید در این جمع که امشب[M2]در مجلس ما ماه رخ دوست تمام است
[B][M1]در مذهب ما باده حلال است ولیکن[M2]بی روی تو ای سرو گل اندام حرام است
[B][M1]گوشم همه بر قول نی و نغمه چنگ است[M2]چشمم همه بر لعل لب و گردش جام است
[B][M1]در مجلس ما عطر میامیز که ما را[M2]هر لحظه ز گیسوی تو خوش بوی مشام است
[B][M1]از چاشنی قند مگو هیچ و ز شکر[M2]زان رو که مرا از لب شیرین تو کام است
[B][M1]تا گنج غمت در دل ویرانه مقیم است[M2]همواره مرا کوی خرابات مقام است
[B][M1]از ننگ چه گویی که مرا نام ز ننگ است[M2]وز نام چه پرسی که مرا ننگ ز نام است
[B][M1]میخواره و سرگشته و رندیم و نظرباز[M2]وان کس که چو ما نیست در این شهر کدام است
[B][M1]با محتسبم عیب مگویید که او نیز[M2]پیوسته چو ما در طلب عیش مدام است
[B][M1]حافظ منشین بی می و معشوق زمانی[M2]کایام گل و یاسمن و عید صیام است
[A]
[B][M1]به کوی میکده هر سالکی که ره دانست[M2]دری دگر زدن اندیشه تبه دانست
[B][M1]زمانه افسر رندی نداد جز به کسی[M2]که سرفرازی عالم در این کله دانست
[B][M1]بر آستانه میخانه هر که یافت رهی[M2]ز فیض جام می اسرار خانقه دانست
[B][M1]هر آن که راز دو عالم ز خط ساغر خواند[M2]رموز جام جم از نقش خاک ره دانست
[B][M1]ورای طاعت دیوانگان ز ما مطلب[M2]که شیخ مذهب ما عاقلی گنه دانست
[B][M1]دلم ز نرگس ساقی امان نخواست به جان[M2]چرا که شیوه آن ترک دل سیه دانست
[B][M1]ز جور کوکب طالع سحرگهان چشمم[M2]چنان گریست که ناهید دید و مه دانست
[B][M1]حدیث حافظ و ساغر که می‌زند پنهان[M2]چه جای محتسب و شحنه پادشه دانست
[B][M1]بلندمرتبه شاهی که نه رواق سپهر[M2]نمونه‌ای ز خم طاق بارگه دانست
[A]
[B][M1]صوفی از پرتو می راز نهانی دانست[M2]گوهر هر کس از این لعل توانی دانست
[B][M1]قدر مجموعه گل مرغ سحر داند و بس[M2]که نه هر کو ورقی خواند معانی دانست
[B][M1]عرضه کردم دو جهان بر دل کارافتاده[M2]بجز از عشق تو باقی همه فانی دانست
[B][M1]آن شد اکنون که ز ابنای عوام اندیشم[M2]محتسب نیز در این عیش نهانی دانست
[B][M1]دلبر آسایش ما مصلحت وقت ندید[M2]ور نه از جانب ما دل نگرانی دانست
[B][M1]سنگ و گل را کند از یمن نظر لعل و عقیق[M2]هر که قدر نفس باد یمانی دانست
[B][M1]ای که از دفتر عقل آیت عشق آموزی[M2]ترسم این نکته به تحقیق ندانی دانست
[B][M1]می بیاور که ننازد به گل باغ جهان[M2]هر که غارتگری باد خزانی دانست
[B][M1]حافظ این گوهر منظوم که از طبع انگیخت[M2]ز اثر تربیت آصف ثانی دانست
[A]
[B][M1]روضه خلد برین خلوت درویشان است[M2]مایه محتشمی خدمت درویشان است
[B][M1]گنج عزلت که طلسمات عجایب دارد[M2]فتح آن در نظر رحمت درویشان است
[B][M1]قصر فردوس که رضوانش به دربانی رفت[M2]منظری از چمن نزهت درویشان است
[B][M1]آن چه زر می‌شود از پرتو آن قلب سیاه[M2]کیمیاییست که در صحبت درویشان است
[B][M1]آن که پیشش بنهد تاج تکبر خورشید[M2]کبریاییست که در حشمت درویشان است
[B][M1]دولتی را که نباشد غم از آسیب زوال[M2]بی تکلف بشنو دولت درویشان است
[B][M1]خسروان قبله حاجات جهانند ولی[M2]سببش بندگی حضرت درویشان است
[B][M1]روی مقصود که شاهان به دعا می‌طلبند[M2]مظهرش آینه طلعت درویشان است
[B][M1]از کران تا به کران لشکر ظلم است ولی[M2]از ازل تا به ابد فرصت درویشان است
[B][M1]ای توانگر مفروش این همه نخوت که تو را[M2]سر و زر در کنف همت درویشان است
[B][M1]گنج قارون که فرو می‌شود از قهر هنوز[M2]خوانده باشی که هم از غیرت درویشان است
[B][M1]حافظ ار آب حیات ازلی می‌خواهی[M2]منبعش خاک در خلوت درویشان است
[B][M1]من غلام نظر آصف عهدم کو را[M2]صورت خواجگی و سیرت درویشان است
[A]
[B][M1]به دام زلف تو دل مبتلای خویشتن است[M2]بکش به غمزه که اینش سزای خویشتن است
[B][M1]گرت ز دست برآید مراد خاطر ما[M2]به دست باش که خیری به جای خویشتن است
[B][M1]به جانت ای بت شیرین دهن که همچون شمع[M2]شبان تیره مرادم فنای خویشتن است
[B][M1]چو رای عشق زدی با تو گفتم ای بلبل[M2]مکن که آن گل خندان برای خویشتن است
[B][M1]به مشک چین و چگل نیست بوی گل محتاج[M2]که نافه‌هاش ز بند قبای خویشتن است
[B][M1]مرو به خانه ارباب بی‌مروت دهر[M2]که گنج عافیتت در سرای خویشتن است
[B][M1]بسوخت حافظ و در شرط عشقبازی او[M2]هنوز بر سر عهد و وفای خویشتن است
[A]
[B][M1]لعل سیراب به خون تشنه لب یار من است[M2]وز پی دیدن او دادن جان کار من است
[B][M1]شرم از آن چشم سیه بادش و مژگان دراز[M2]هر که دل بردن او دید و در انکار من است
[B][M1]ساروان رخت به دروازه مبر کان سر کو[M2]شاهراهیست که منزلگه دلدار من است
[B][M1]بنده طالع خویشم که در این قحط وفا[M2]عشق آن لولی سرمست خریدار من است
[B][M1]طبله عطر گل و زلف عبیرافشانش[M2]فیض یک شمه ز بوی خوش عطار من است
[B][M1]باغبان همچو نسیمم ز در خویش مران[M2]کآب گلزار تو از اشک چو گلنار من است
[B][M1]شربت قند و گلاب از لب یارم فرمود[M2]نرگس او که طبیب دل بیمار من است
[B][M1]آن که در طرز غزل نکته به حافظ آموخت[M2]یار شیرین سخن نادره گفتار من است
[A]
[B][M1]روزگاریست که سودای بتان دین من است[M2]غم این کار نشاط دل غمگین من است
[B][M1]دیدن روی تو را دیده جان بین باید[M2]وین کجا مرتبه چشم جهان بین من است
[B][M1]یار من باش که زیب فلک و زینت دهر[M2]از مه روی تو و اشک چو پروین من است
[B][M1]تا مرا عشق تو تعلیم سخن گفتن کرد[M2]خلق را ورد زبان مدحت و تحسین من است
[B][M1]دولت فقر خدایا به من ارزانی دار[M2]کاین کرامت سبب حشمت و تمکین من است
[B][M1]واعظ شحنه شناس این عظمت گو مفروش[M2]زان که منزلگه سلطان دل مسکین من است
[B][M1]یا رب این کعبه مقصود تماشاگه کیست[M2]که مغیلان طریقش گل و نسرین من است
[B][M1]حافظ از حشمت پرویز دگر قصه مخوان[M2]که لبش جرعه کش خسرو شیرین من است
[A]
[B][M1]منم که گوشه میخانه خانقاه من است[M2]دعای پیر مغان ورد صبحگاه من است
[B][M1]گرم ترانه چنگ صبوح نیست چه باک[M2]نوای من به سحر آه عذرخواه من است
[B][M1]ز پادشاه و گدا فارغم بحمدالله[M2]گدای خاک در دوست پادشاه من است
[B][M1]غرض ز مسجد و میخانه‌ام وصال شماست[M2]جز این خیال ندارم خدا گواه من است
[B][M1]مگر به تیغ اجل خیمه برکنم ور نی[M2]رمیدن از در دولت نه رسم و راه من است
[B][M1]از آن زمان که بر این آستان نهادم روی[M2]فراز مسند خورشید تکیه گاه من است
[B][M1]گناه اگر چه نبود اختیار ما حافظ[M2]تو در طریق ادب باش گو گناه من است
[A]
[B][M1]ز گریه مردم چشمم نشسته در خون است[M2]ببین که در طلبت حال مردمان چون است
[B][M1]به یاد لعل تو و چشم مست میگونت[M2]ز جام غم می لعلی که می‌خورم خون است
[B][M1]ز مشرق سر کو آفتاب طلعت تو[M2]اگر طلوع کند طالعم همایون است
[B][M1]حکایت لب شیرین کلام فرهاد است[M2]شکنج طره لیلی مقام مجنون است
[B][M1]دلم بجو که قدت همچو سرو دلجوی است[M2]سخن بگو که کلامت لطیف و موزون است
[B][M1]ز دور باده به جان راحتی رسان ساقی[M2]که رنج خاطرم از جور دور گردون است
[B][M1]از آن دمی که ز چشمم برفت رود عزیز[M2]کنار دامن من همچو رود جیحون است
[B][M1]چگونه شاد شود اندرون غمگینم[M2]به اختیار که از اختیار بیرون است
[B][M1]ز بیخودی طلب یار می‌کند حافظ[M2]چو مفلسی که طلبکار گنج قارون است
[A]
[B][M1]خم زلف تو دام کفر و دین است[M2]ز کارستان او یک شمه این است
[B][M1]جمالت معجز حسن است لیکن[M2]حدیث غمزه‌ات سحر مبین است
[B][M1]ز چشم شوخ تو جان کی توان برد[M2]که دایم با کمان اندر کمین است
[B][M1]بر آن چشم سیه صد آفرین باد[M2]که در عاشق کشی سحرآفرین است
[B][M1]عجب علمیست علم هیئت عشق[M2]که چرخ هشتمش هفتم زمین است
[B][M1]تو پنداری که بدگو رفت و جان برد[M2]حسابش با کرام الکاتبین است
[B][M1]مشو حافظ ز کید زلفش ایمن[M2]که دل برد و کنون دربند دین است
[A]
[B][M1]دل سراپرده محبت اوست[M2]دیده آیینه دار طلعت اوست
[B][M1]من که سر درنیاورم به دو کون[M2]گردنم زیر بار منت اوست
[B][M1]تو و طوبی و ما و قامت یار[M2]فکر هر کس به قدر همت اوست
[B][M1]گر من آلوده دامنم چه عجب[M2]همه عالم گواه عصمت اوست
[B][M1]من که باشم در آن حرم که صبا[M2]پرده دار حریم حرمت اوست
[B][M1]بی خیالش مباد منظر چشم[M2]زان که این گوشه جای خلوت اوست
[B][M1]هر گل نو که شد چمن آرای[M2]ز اثر رنگ و بوی صحبت اوست
[B][M1]دور مجنون گذشت و نوبت ماست[M2]هر کسی پنج روز نوبت اوست
[B][M1]ملکت عاشقی و گنج طرب[M2]هر چه دارم ز یمن همت اوست
[B][M1]من و دل گر فدا شدیم چه باک[M2]غرض اندر میان سلامت اوست
[B][M1]فقر ظاهر مبین که حافظ را[M2]سینه گنجینه محبت اوست
[A]
[B][M1]آن سیه چرده که شیرینی عالم با اوست[M2]چشم میگون لب خندان دل خرم با اوست
[B][M1]گر چه شیرین دهنان پادشهانند ولی[M2]او سلیمان زمان است که خاتم با اوست
[B][M1]روی خوب است و کمال هنر و دامن پاک[M2]لاجرم همت پاکان دو عالم با اوست
[B][M1]خال مشکین که بدان عارض گندمگون است[M2]سر آن دانه که شد رهزن آدم با اوست
[B][M1]دلبرم عزم سفر کرد خدا را یاران[M2]چه کنم با دل مجروح که مرهم با اوست
[B][M1]با که این نکته توان گفت که آن سنگین دل[M2]کشت ما را و دم عیسی مریم با اوست
[B][M1]حافظ از معتقدان است گرامی دارش[M2]زان که بخشایش بس روح مکرم با اوست
[A]
[B][M1]سر ارادت ما و آستان حضرت دوست[M2]که هر چه بر سر ما می‌رود ارادت اوست
[B][M1]نظیر دوست ندیدم اگر چه از مه و مهر[M2]نهادم آینه‌ها در مقابل رخ دوست
[B][M1]صبا ز حال دل تنگ ما چه شرح دهد[M2]که چون شکنج ورق‌های غنچه تو بر توست
[B][M1]نه من سبوکش این دیر رندسوزم و بس[M2]بسا سرا که در این کارخانه سنگ و سبوست
[B][M1]مگر تو شانه زدی زلف عنبرافشان را[M2]که باد غالیه سا گشت و خاک عنبربوست
[B][M1]نثار روی تو هر برگ گل که در چمن است[M2]فدای قد تو هر سروبن که بر لب جوست
[B][M1]زبان ناطقه در وصف شوق نالان است[M2]چه جای کلک بریده زبان بیهده گوست
[B][M1]رخ تو در دلم آمد مراد خواهم یافت[M2]چرا که حال نکو در قفای فال نکوست
[B][M1]نه این زمان دل حافظ در آتش هوس است[M2]که داغدار ازل همچو لاله خودروست
[A]
[B][M1]دارم امید عاطفتی از جناب دوست[M2]کردم جنایتی و امیدم به عفو اوست
[B][M1]دانم که بگذرد ز سر جرم من که او[M2]گر چه پریوش است ولیکن فرشته خوست
[B][M1]چندان گریستیم که هر کس که برگذشت[M2]در اشک ما چو دید روان گفت کاین چه جوست
[B][M1]هیچ است آن دهان و نبینم از او نشان[M2]موی است آن میان و ندانم که آن چه موست
[B][M1]دارم عجب ز نقش خیالش که چون نرفت[M2]از دیده‌ام که دم به دمش کار شست و شوست
[B][M1]بی گفت و گوی زلف تو دل را همی‌کشد[M2]با زلف دلکش تو که را روی گفت و گوست
[B][M1]عمریست تا ز زلف تو بویی شنیده‌ام[M2]زان بوی در مشام دل من هنوز بوست
[B][M1]حافظ بد است حال پریشان تو ولی[M2]بر بوی زلف یار پریشانیت نکوست
[A]
[B][M1]آن پیک نامور که رسید از دیار دوست[M2]آورد حرز جان ز خط مشکبار دوست
[B][M1]خوش می‌دهد نشان جلال و جمال یار[M2]خوش می‌کند حکایت عز و وقار دوست
[B][M1]دل دادمش به مژده و خجلت همی‌برم[M2]زین نقد قلب خویش که کردم نثار دوست
[B][M1]شکر خدا که از مدد بخت کارساز[M2]بر حسب آرزوست همه کار و بار دوست
[B][M1]سیر سپهر و دور قمر را چه اختیار[M2]در گردشند بر حسب اختیار دوست
[B][M1]گر باد فتنه هر دو جهان را به هم زند[M2]ما و چراغ چشم و ره انتظار دوست
[B][M1]کحل الجواهری به من آر ای نسیم صبح[M2]زان خاک نیکبخت که شد رهگذار دوست
[B][M1]ماییم و آستانه عشق و سر نیاز[M2]تا خواب خوش که را برد اندر کنار دوست
[B][M1]دشمن به قصد حافظ اگر دم زند چه باک[M2]منت خدای را که نیم شرمسار دوست
[A]
[B][M1]صبا اگر گذری افتدت به کشور دوست[M2]بیار نفحه‌ای از گیسوی معنبر دوست
[B][M1]به جان او که به شکرانه جان برافشانم[M2]اگر به سوی من آری پیامی از بر دوست
[B][M1]و گر چنان که در آن حضرتت نباشد بار[M2]برای دیده بیاور غباری از در دوست
[B][M1]من گدا و تمنای وصل او هیهات[M2]مگر به خواب ببینم خیال منظر دوست
[B][M1]دل صنوبریم همچو بید لرزان است[M2]ز حسرت قد و بالای چون صنوبر دوست
[B][M1]اگر چه دوست به چیزی نمی‌خرد ما را[M2]به عالمی نفروشیم مویی از سر دوست
[B][M1]چه باشد ار شود از بند غم دلش آزاد[M2]چو هست حافظ مسکین غلام و چاکر دوست
[A]
[B][M1]مرحبا ای پیک مشتاقان بده پیغام دوست[M2]تا کنم جان از سر رغبت فدای نام دوست
[B][M1]واله و شیداست دایم همچو بلبل در قفس[M2]طوطی طبعم ز عشق شکر و بادام دوست
[B][M1]زلف او دام است و خالش دانه آن دام و من[M2]بر امید دانه‌ای افتاده‌ام در دام دوست
[B][M1]سر ز مستی برنگیرد تا به صبح روز حشر[M2]هر که چون من در ازل یک جرعه خورد از جام دوست
[B][M1]بس نگویم شمه‌ای از شرح شوق خود از آنک[M2]دردسر باشد نمودن بیش از این ابرام دوست
[B][M1]گر دهد دستم کشم در دیده همچون توتیا[M2]خاک راهی کان مشرف گردد از اقدام دوست
[B][M1]میل من سوی وصال و قصد او سوی فراق[M2]ترک کام خود گرفتم تا برآید کام دوست
[B][M1]حافظ اندر درد او می‌سوز و بی‌درمان بساز[M2]زان که درمانی ندارد درد بی‌آرام دوست
[A]
[B][M1]روی تو کس ندید و هزارت رقیب هست[M2]در غنچه‌ای هنوز و صدت عندلیب هست
[B][M1]گر آمدم به کوی تو چندان غریب نیست[M2]چون من در آن دیار هزاران غریب هست
[B][M1]در عشق خانقاه و خرابات فرق نیست[M2]هر جا که هست پرتو روی حبیب هست
[B][M1]آن جا که کار صومعه را جلوه می‌دهند[M2]ناقوس دیر راهب و نام صلیب هست
[B][M1]عاشق که شد که یار به حالش نظر نکرد[M2]ای خواجه درد نیست وگرنه طبیب هست
[B][M1]فریاد حافظ این همه آخر به هرزه نیست[M2]هم قصه‌ای غریب و حدیثی عجیب هست
[A]
[B][M1]اگر چه عرض هنر پیش یار بی‌ادبیست[M2]زبان خموش ولیکن دهان پر از عربیست
[B][M1]پری نهفته رخ و دیو در کرشمه حسن[M2]بسوخت دیده ز حیرت که این چه بوالعجبیست
[B][M1]در این چمن گل بی خار کس نچید آری[M2]چراغ مصطفوی با شرار بولهبیست
[B][M1]سبب مپرس که چرخ از چه سفله پرور شد[M2]که کام بخشی او را بهانه بی سببیست
[B][M1]به نیم جو نخرم طاق خانقاه و رباط[M2]مرا که مصطبه ایوان و پای خم طنبیست
[B][M1]جمال دختر رز نور چشم ماست مگر[M2]که در نقاب زجاجی و پرده عنبیست
[B][M1]هزار عقل و ادب داشتم من ای خواجه[M2]کنون که مست خرابم صلاح بی‌ادبیست
[B][M1]بیار می که چو حافظ هزارم استظهار[M2]به گریه سحری و نیاز نیم شبیست
[A]
[B][M1]خوشتر ز عیش و صحبت و باغ و بهار چیست[M2]ساقی کجاست گو سبب انتظار چیست
[B][M1]هر وقت خوش که دست دهد مغتنم شمار[M2]کس را وقوف نیست که انجام کار چیست
[B][M1]پیوند عمر بسته به موییست هوش دار[M2]غمخوار خویش باش غم روزگار چیست
[B][M1]معنی آب زندگی و روضه ارم[M2]جز طرف جویبار و می خوشگوار چیست
[B][M1]مستور و مست هر دو چو از یک قبیله‌اند[M2]ما دل به عشوه که دهیم اختیار چیست
[B][M1]راز درون پرده چه داند فلک خموش[M2]ای مدعی نزاع تو با پرده دار چیست
[B][M1]سهو و خطای بنده گرش اعتبار نیست[M2]معنی عفو و رحمت آمرزگار چیست
[B][M1]زاهد شراب کوثر و حافظ پیاله خواست[M2]تا در میانه خواسته کردگار چیست
[A]
[B][M1]بنال بلبل اگر با منت سر یاریست[M2]که ما دو عاشق زاریم و کار ما زاریست
[B][M1]در آن زمین که نسیمی وزد ز طره دوست[M2]چه جای دم زدن نافه‌های تاتاریست
[B][M1]بیار باده که رنگین کنیم جامه زرق[M2]که مست جام غروریم و نام هشیاریست
[B][M1]خیال زلف تو پختن نه کار هر خامیست[M2]که زیر سلسله رفتن طریق عیاریست
[B][M1]لطیفه‌ایست نهانی که عشق از او خیزد[M2]که نام آن نه لب لعل و خط زنگاریست
[B][M1]جمال شخص نه چشم است و زلف و عارض و خال[M2]هزار نکته در این کار و بار دلداریست
[B][M1]قلندران حقیقت به نیم جو نخرند[M2]قبای اطلس آن کس که از هنر عاریست
[B][M1]بر آستان تو مشکل توان رسید آری[M2]عروج بر فلک سروری به دشواریست
[B][M1]سحر کرشمه چشمت به خواب می‌دیدم[M2]زهی مراتب خوابی که به ز بیداریست
[B][M1]دلش به ناله میازار و ختم کن حافظ[M2]که رستگاری جاوید در کم آزاریست
[A]
[B][M1]یا رب این شمع دل افروز ز کاشانه کیست[M2]جان ما سوخت بپرسید که جانانه کیست
[B][M1]حالیا خانه برانداز دل و دین من است[M2]تا در آغوش که می‌خسبد و همخانه کیست
[B][M1]باده لعل لبش کز لب من دور مباد[M2]راح روح که و پیمان ده پیمانه کیست
[B][M1]دولت صحبت آن شمع سعادت پرتو[M2]بازپرسید خدا را که به پروانه کیست
[B][M1]می‌دهد هر کسش افسونی و معلوم نشد[M2]که دل نازک او مایل افسانه کیست
[B][M1]یا رب آن شاهوش ماه رخ زهره جبین[M2]در یکتای که و گوهر یک دانه کیست
[B][M1]گفتم آه از دل دیوانه حافظ بی تو[M2]زیر لب خنده زنان گفت که دیوانه کیست
[A]
[B][M1]ماهم این هفته برون رفت و به چشمم سالیست[M2]حال هجران تو چه دانی که چه مشکل حالیست
[B][M1]مردم دیده ز لطف رخ او در رخ او[M2]عکس خود دید گمان برد که مشکین خالیست
[B][M1]می‌چکد شیر هنوز از لب همچون شکرش[M2]گر چه در شیوه گری هر مژه‌اش قتالیست
[B][M1]ای که انگشت نمایی به کرم در همه شهر[M2]وه که در کار غریبان عجبت اهمالیست
[B][M1]بعد از اینم نبود شائبه در جوهر فرد[M2]که دهان تو در این نکته خوش استدلالیست
[B][M1]مژده دادند که بر ما گذری خواهی کرد[M2]نیت خیر مگردان که مبارک فالیست
[B][M1]کوه اندوه فراقت به چه حالت بکشد[M2]حافظ خسته که از ناله تنش چون نالیست
[A]
[B][M1]کس نیست که افتاده آن زلف دوتا نیست[M2]در رهگذر کیست که دامی ز بلا نیست
[B][M1]چون چشم تو دل می‌برد از گوشه نشینان[M2]همراه تو بودن گنه از جانب ما نیست
[B][M1]روی تو مگر آینه لطف الهیست[M2]حقا که چنین است و در این روی و ریا نیست
[B][M1]نرگس طلبد شیوه چشم تو زهی چشم[M2]مسکین خبرش از سر و در دیده حیا نیست
[B][M1]از بهر خدا زلف مپیرای که ما را[M2]شب نیست که صد عربده با باد صبا نیست
[B][M1]بازآی که بی روی تو ای شمع دل افروز[M2]در بزم حریفان اثر نور و صفا نیست
[B][M1]تیمار غریبان اثر ذکر جمیل است[M2]جانا مگر این قاعده در شهر شما نیست
[B][M1]دی می‌شد و گفتم صنما عهد به جای آر[M2]گفتا غلطی خواجه در این عهد وفا نیست
[B][M1]گر پیر مغان مرشد من شد چه تفاوت[M2]در هیچ سری نیست که سری ز خدا نیست
[B][M1]عاشق چه کند گر نکشد بار ملامت[M2]با هیچ دلاور سپر تیر قضا نیست
[B][M1]در صومعه زاهد و در خلوت صوفی[M2]جز گوشه ابروی تو محراب دعا نیست
[B][M1]ای چنگ فروبرده به خون دل حافظ[M2]فکرت مگر از غیرت قرآن و خدا نیست
[A]
[B][M1]مردم دیده ما جز به رخت ناظر نیست[M2]دل سرگشته ما غیر تو را ذاکر نیست
[B][M1]اشکم احرام طواف حرمت می‌بندد[M2]گر چه از خون دل ریش دمی طاهر نیست
[B][M1]بسته دام و قفس باد چو مرغ وحشی[M2]طایر سدره اگر در طلبت طایر نیست
[B][M1]عاشق مفلس اگر قلب دلش کرد نثار[M2]مکنش عیب که بر نقد روان قادر نیست
[B][M1]عاقبت دست بدان سرو بلندش برسد[M2]هر که را در طلبت همت او قاصر نیست
[B][M1]از روان بخشی عیسی نزنم دم هرگز[M2]زان که در روح فزایی چو لبت ماهر نیست
[B][M1]من که در آتش سودای تو آهی نزنم[M2]کی توان گفت که بر داغ دلم صابر نیست
[B][M1]روز اول که سر زلف تو دیدم گفتم[M2]که پریشانی این سلسله را آخر نیست
[B][M1]سر پیوند تو تنها نه دل حافظ راست[M2]کیست آن کش سر پیوند تو در خاطر نیست
[A]
[B][M1]زاهد ظاهرپرست از حال ما آگاه نیست[M2]در حق ما هر چه گوید جای هیچ اکراه نیست
[B][M1]در طریقت هر چه پیش سالک آید خیر اوست[M2]در صراط مستقیم ای دل کسی گمراه نیست
[B][M1]تا چه بازی رخ نماید بیدقی خواهیم راند[M2]عرصه شطرنج رندان را مجال شاه نیست
[B][M1]چیست این سقف بلند ساده بسیارنقش[M2]زین معما هیچ دانا در جهان آگاه نیست
[B][M1]این چه استغناست یا رب وین چه قادر حکمت است[M2]کاین همه زخم نهان هست و مجال آه نیست
[B][M1]صاحب دیوان ما گویی نمی‌داند حساب[M2]کاندر این طغرا نشان حسبة لله نیست
[B][M1]هر که خواهد گو بیا و هر چه خواهد گو بگو[M2]کبر و ناز و حاجب و دربان بدین درگاه نیست
[B][M1]بر در میخانه رفتن کار یکرنگان بود[M2]خودفروشان را به کوی می فروشان راه نیست
[B][M1]هر چه هست از قامت ناساز بی اندام ماست[M2]ور نه تشریف تو بر بالای کس کوتاه نیست
[B][M1]بنده پیر خراباتم که لطفش دایم است[M2]ور نه لطف شیخ و زاهد گاه هست و گاه نیست
[B][M1]حافظ ار بر صدر ننشیند ز عالی مشربیست[M2]عاشق دردی کش اندر بند مال و جاه نیست
[A]
[B][M1]راهیست راه عشق که هیچش کناره نیست[M2]آنجا جز آن که جان بسپارند چاره نیست
[B][M1]هر گه که دل به عشق دهی خوش دمی بود[M2]در کار خیر حاجت هیچ استخاره نیست
[B][M1]ما را ز منع عقل مترسان و می بیار[M2]کان شحنه در ولایت ما هیچ کاره نیست
[B][M1]از چشم خود بپرس که ما را که می‌کشد[M2]جانا گناه طالع و جرم ستاره نیست
[B][M1]او را به چشم پاک توان دید چون هلال[M2]هر دیده جای جلوه آن ماه پاره نیست
[B][M1]فرصت شمر طریقه رندی که این نشان[M2]چون راه گنج بر همه کس آشکاره نیست
[B][M1]نگرفت در تو گریه حافظ به هیچ رو[M2]حیران آن دلم که کم از سنگ خاره نیست
[A]
[B][M1]روشن از پرتو رویت نظری نیست که نیست[M2]منت خاک درت بر بصری نیست که نیست
[B][M1]ناظر روی تو صاحب نظرانند آری[M2]سر گیسوی تو در هیچ سری نیست که نیست
[B][M1]اشک غماز من ار سرخ برآمد چه عجب[M2]خجل از کرده خود پرده دری نیست که نیست
[B][M1]تا به دامن ننشیند ز نسیمش گردی[M2]سیل خیز از نظرم رهگذری نیست که نیست
[B][M1]تا دم از شام سر زلف تو هر جا نزنند[M2]با صبا گفت و شنیدم سحری نیست که نیست
[B][M1]من از این طالع شوریده برنجم ور نی[M2]بهره مند از سر کویت دگری نیست که نیست
[B][M1]از حیای لب شیرین تو ای چشمه نوش[M2]غرق آب و عرق اکنون شکری نیست که نیست
[B][M1]مصلحت نیست که از پرده برون افتد راز[M2]ور نه در مجلس رندان خبری نیست که نیست
[B][M1]شیر در بادیه عشق تو روباه شود[M2]آه از این راه که در وی خطری نیست که نیست
[B][M1]آب چشمم که بر او منت خاک در توست[M2]زیر صد منت او خاک دری نیست که نیست
[B][M1]از وجودم قدری نام و نشان هست که هست[M2]ور نه از ضعف در آن جا اثری نیست که نیست
[B][M1]غیر از این نکته که حافظ ز تو ناخشنود است[M2]در سراپای وجودت هنری نیست که نیست
[A]
[B][M1]حاصل کارگه کون و مکان این همه نیست[M2]باده پیش آر که اسباب جهان این همه نیست
[B][M1]از دل و جان شرف صحبت جانان غرض است[M2]غرض این است وگرنه دل و جان این همه نیست
[B][M1]منت سدره و طوبی ز پی سایه مکش[M2]که چو خوش بنگری ای سرو روان این همه نیست
[B][M1]دولت آن است که بی خون دل آید به کنار[M2]ور نه با سعی و عمل باغ جنان این همه نیست
[B][M1]پنج روزی که در این مرحله مهلت داری[M2]خوش بیاسای زمانی که زمان این همه نیست
[B][M1]بر لب بحر فنا منتظریم ای ساقی[M2]فرصتی دان که ز لب تا به دهان این همه نیست
[B][M1]زاهد ایمن مشو از بازی غیرت زنهار[M2]که ره از صومعه تا دیر مغان این همه نیست
[B][M1]دردمندی من سوخته زار و نزار[M2]ظاهرا حاجت تقریر و بیان این همه نیست
[B][M1]نام حافظ رقم نیک پذیرفت ولی[M2]پیش رندان رقم سود و زیان این همه نیست
[A]
[B][M1]خواب آن نرگس فتان تو بی چیزی نیست[M2]تاب آن زلف پریشان تو بی چیزی نیست
[B][M1]از لبت شیر روان بود که من می‌گفتم[M2]این شکر گرد نمکدان تو بی چیزی نیست
[B][M1]جان درازی تو بادا که یقین می‌دانم[M2]در کمان ناوک مژگان تو بی چیزی نیست
[B][M1]مبتلایی به غم محنت و اندوه فراق[M2]ای دل این ناله و افغان تو بی چیزی نیست
[B][M1]دوش باد از سر کویش به گلستان بگذشت[M2]ای گل این چاک گریبان تو بی چیزی نیست
[B][M1]درد عشق ار چه دل از خلق نهان می‌دارد[M2]حافظ این دیده گریان تو بی چیزی نیست
[A]
[B][M1]جز آستان توام در جهان پناهی نیست[M2]سر مرا به جز این در حواله گاهی نیست
[B][M1]عدو چو تیغ کشد من سپر بیندازم[M2]که تیغ ما به جز از ناله‌ای و آهی نیست
[B][M1]چرا ز کوی خرابات روی برتابم[M2]کز این بهم به جهان هیچ رسم و راهی نیست
[B][M1]زمانه گر بزند آتشم به خرمن عمر[M2]بگو بسوز که بر من به برگ کاهی نیست
[B][M1]غلام نرگس جماش آن سهی سروم[M2]که از شراب غرورش به کس نگاهی نیست
[B][M1]مباش در پی آزار و هر چه خواهی کن[M2]که در شریعت ما غیر از این گناهی نیست
[B][M1]عنان کشیده رو ای پادشاه کشور حسن[M2]که نیست بر سر راهی که دادخواهی نیست
[B][M1]چنین که از همه سو دام راه می‌بینم[M2]به از حمایت زلفش مرا پناهی نیست
[B][M1]خزینه دل حافظ به زلف و خال مده[M2]که کارهای چنین حد هر سیاهی نیست
[A]
[B][M1]بلبلی برگ گلی خوش رنگ در منقار داشت[M2]و اندر آن برگ و نوا خوش ناله‌های زار داشت
[B][M1]گفتمش در عین وصل این ناله و فریاد چیست[M2]گفت ما را جلوه معشوق در این کار داشت
[B][M1]یار اگر ننشست با ما نیست جای اعتراض[M2]پادشاهی کامران بود از گدایی عار داشت
[B][M1]در نمی‌گیرد نیاز و ناز ما با حسن دوست[M2]خرم آن کز نازنینان بخت برخوردار داشت
[B][M1]خیز تا بر کلک آن نقاش جان افشان کنیم[M2]کاین همه نقش عجب در گردش پرگار داشت
[B][M1]گر مرید راه عشقی فکر بدنامی مکن[M2]شیخ صنعان خرقه رهن خانه خمار داشت
[B][M1]وقت آن شیرین قلندر خوش که در اطوار سیر[M2]ذکر تسبیح ملک در حلقه زنار داشت
[B][M1]چشم حافظ زیر بام قصر آن حوری سرشت[M2]شیوه جنات تجری تحتها الانهار داشت
[A]
[B][M1]دیدی که یار جز سر جور و ستم نداشت[M2]بشکست عهد وز غم ما هیچ غم نداشت
[B][M1]یا رب مگیرش ار چه دل چون کبوترم[M2]افکند و کشت و عزت صید حرم نداشت
[B][M1]بر من جفا ز بخت من آمد وگرنه یار[M2]حاشا که رسم لطف و طریق کرم نداشت
[B][M1]با این همه هر آن که نه خواری کشید از او[M2]هر جا که رفت هیچ کسش محترم نداشت
[B][M1]ساقی بیار باده و با محتسب بگو[M2]انکار ما مکن که چنین جام جم نداشت
[B][M1]هر راهرو که ره به حریم درش نبرد[M2]مسکین برید وادی و ره در حرم نداشت
[B][M1]حافظ ببر تو گوی فصاحت که مدعی[M2]هیچش هنر نبود و خبر نیز هم نداشت
[A]
[B][M1]کنون که می‌دمد از بوستان نسیم بهشت[M2]من و شراب فرح بخش و یار حورسرشت
[B][M1]گدا چرا نزند لاف سلطنت امروز[M2]که خیمه سایه ابر است و بزمگه لب کشت
[B][M1]چمن حکایت اردیبهشت می‌گوید[M2]نه عاقل است که نسیه خرید و نقد بهشت
[B][M1]به می عمارت دل کن که این جهان خراب[M2]بر آن سر است که از خاک ما بسازد خشت
[B][M1]وفا مجوی ز دشمن که پرتوی ندهد[M2]چو شمع صومعه افروزی از چراغ کنشت
[B][M1]مکن به نامه سیاهی ملامت من مست[M2]که آگه است که تقدیر بر سرش چه نوشت
[B][M1]قدم دریغ مدار از جنازه حافظ[M2]که گر چه غرق گناه است می‌رود به بهشت
[A]
[B][M1]عیب رندان مکن ای زاهد پاکیزه سرشت[M2]که گناه دگران بر تو نخواهند نوشت
[B][M1]من اگر نیکم و گر بد تو برو خود را باش[M2]هر کسی آن درود عاقبت کار که کشت
[B][M1]همه کس طالب یارند چه هشیار و چه مست[M2]همه جا خانه عشق است چه مسجد چه کنشت
[B][M1]سر تسلیم من و خشت در میکده‌ها[M2]مدعی گر نکند فهم سخن گو سر و خشت
[B][M1]ناامیدم مکن از سابقه لطف ازل[M2]تو پس پرده چه دانی که که خوب است و که زشت
[B][M1]نه من از پرده تقوا به درافتادم و بس[M2]پدرم نیز بهشت ابد از دست بهشت
[B][M1]حافظا روز اجل گر به کف آری جامی[M2]یک سر از کوی خرابات برندت به بهشت
[A]
[B][M1]صبحدم مرغ چمن با گل نوخاسته گفت[M2]ناز کم کن که در این باغ بسی چون تو شکفت
[B][M1]گل بخندید که از راست نرنجیم ولی[M2]هیچ عاشق سخن سخت به معشوق نگفت
[B][M1]گر طمع داری از آن جام مرصع می لعل[M2]ای بسا در که به نوک مژه‌ات باید سفت
[B][M1]تا ابد بوی محبت به مشامش نرسد[M2]هر که خاک در میخانه به رخساره نرفت
[B][M1]در گلستان ارم دوش چو از لطف هوا[M2]زلف سنبل به نسیم سحری می‌آشفت
[B][M1]گفتم ای مسند جم جام جهان بینت کو[M2]گفت افسوس که آن دولت بیدار بخفت
[B][M1]سخن عشق نه آن است که آید به زبان[M2]ساقیا می ده و کوتاه کن این گفت و شنفت
[B][M1]اشک حافظ خرد و صبر به دریا انداخت[M2]چه کند سوز غم عشق نیارست نهفت
[A]
[B][M1]آن ترک پری چهره که دوش از بر ما رفت[M2]آیا چه خطا دید که از راه خطا رفت
[B][M1]تا رفت مرا از نظر آن چشم جهان بین[M2]کس واقف ما نیست که از دیده چه‌ها رفت
[B][M1]بر شمع نرفت از گذر آتش دل دوش[M2]آن دود که از سوز جگر بر سر ما رفت
[B][M1]دور از رخ تو دم به دم از گوشه چشمم[M2]سیلاب سرشک آمد و طوفان بلا رفت
[B][M1]از پای فتادیم چو آمد غم هجران[M2]در درد بمردیم چو از دست دوا رفت
[B][M1]دل گفت وصالش به دعا باز توان یافت[M2]عمریست که عمرم همه در کار دعا رفت
[B][M1]احرام چه بندیم چو آن قبله نه این جاست[M2]در سعی چه کوشیم چو از مروه صفا رفت
[B][M1]دی گفت طبیب از سر حسرت چو مرا دید[M2]هیهات که رنج تو ز قانون شفا رفت
[B][M1]ای دوست به پرسیدن حافظ قدمی نه[M2]زان پیش که گویند که از دار فنا رفت
[A]
[B][M1]گر ز دست زلف مشکینت خطایی رفت رفت[M2]ور ز هندوی شما بر ما جفایی رفت رفت
[B][M1]برق عشق ار خرمن پشمینه پوشی سوخت سوخت[M2]جور شاه کامران گر بر گدایی رفت رفت
[B][M1]در طریقت رنجش خاطر نباشد می بیار[M2]هر کدورت را که بینی چون صفایی رفت رفت
[B][M1]عشقبازی را تحمل باید ای دل پای دار[M2]گر ملالی بود بود و گر خطایی رفت رفت
[B][M1]گر دلی از غمزه دلدار باری برد برد[M2]ور میان جان و جانان ماجرایی رفت رفت
[B][M1]از سخن چینان ملالت‌ها پدید آمد ولی[M2]گر میان همنشینان ناسزایی رفت رفت
[B][M1]عیب حافظ گو مکن واعظ که رفت از خانقاه[M2]پای آزادی چه بندی گر به جایی رفت رفت
[A]
[B][M1]ساقی بیار باده که ماه صیام رفت[M2]درده قدح که موسم ناموس و نام رفت
[B][M1]وقت عزیز رفت بیا تا قضا کنیم[M2]عمری که بی حضور صراحی و جام رفت
[B][M1]مستم کن آن چنان که ندانم ز بیخودی[M2]در عرصه خیال که آمد کدام رفت
[B][M1]بر بوی آن که جرعه جامت به ما رسد[M2]در مصطبه دعای تو هر صبح و شام رفت
[B][M1]دل را که مرده بود حیاتی به جان رسید[M2]تا بویی از نسیم می‌اش در مشام رفت
[B][M1]زاهد غرور داشت سلامت نبرد راه[M2]رند از ره نیاز به دارالسلام رفت
[B][M1]نقد دلی که بود مرا صرف باده شد[M2]قلب سیاه بود از آن در حرام رفت
[B][M1]در تاب توبه چند توان سوخت همچو عود[M2]می ده که عمر در سر سودای خام رفت
[B][M1]دیگر مکن نصیحت حافظ که ره نیافت[M2]گمگشته‌ای که باده نابش به کام رفت
[A]
[B][M1]شربتی از لب لعلش نچشیدیم و برفت[M2]روی مه پیکر او سیر ندیدیم و برفت
[B][M1]گویی از صحبت ما نیک به تنگ آمده بود[M2]بار بربست و به گردش نرسیدیم و برفت
[B][M1]بس که ما فاتحه و حرز یمانی خواندیم[M2]وز پی اش سوره اخلاص دمیدیم و برفت
[B][M1]عشوه دادند که بر ما گذری خواهی کرد[M2]دیدی آخر که چنین عشوه خریدیم و برفت
[B][M1]شد چمان در چمن حسن و لطافت لیکن[M2]در گلستان وصالش نچمیدیم و برفت
[B][M1]همچو حافظ همه شب ناله و زاری کردیم[M2]کای دریغا به وداعش نرسیدیم و برفت
[A]
[B][M1]ساقی بیا که یار ز رخ پرده برگرفت[M2]کار چراغ خلوتیان باز درگرفت
[B][M1]آن شمع سرگرفته دگر چهره برفروخت[M2]وین پیر سالخورده جوانی ز سر گرفت
[B][M1]آن عشوه داد عشق که مفتی ز ره برفت[M2]وان لطف کرد دوست که دشمن حذر گرفت
[B][M1]زنهار از آن عبارت شیرین دلفریب[M2]گویی که پسته تو سخن در شکر گرفت
[B][M1]بار غمی که خاطر ما خسته کرده بود[M2]عیسی دمی خدا بفرستاد و برگرفت
[B][M1]هر سروقد که بر مه و خور حسن می‌فروخت[M2]چون تو درآمدی پی کاری دگر گرفت
[B][M1]زین قصه هفت گنبد افلاک پرصداست[M2]کوته نظر ببین که سخن مختصر گرفت
[B][M1]حافظ تو این سخن ز که آموختی که بخت[M2]تعویذ کرد شعر تو را و به زر گرفت
[A]
[B][M1]حسنت به اتفاق ملاحت جهان گرفت[M2]آری به اتفاق جهان می‌توان گرفت
[B][M1]افشای راز خلوتیان خواست کرد شمع[M2]شکر خدا که سر دلش در زبان گرفت
[B][M1]زین آتش نهفته که در سینه من است[M2]خورشید شعله‌ایست که در آسمان گرفت
[B][M1]می‌خواست گل که دم زند از رنگ و بوی دوست[M2]از غیرت صبا نفسش در دهان گرفت
[B][M1]آسوده بر کنار چو پرگار می‌شدم[M2]دوران چو نقطه عاقبتم در میان گرفت
[B][M1]آن روز شوق ساغر می خرمنم بسوخت[M2]کاتش ز عکس عارض ساقی در آن گرفت
[B][M1]خواهم شدن به کوی مغان آستین فشان[M2]زین فتنه‌ها که دامن آخرزمان گرفت
[B][M1]می خور که هر که آخر کار جهان بدید[M2]از غم سبک برآمد و رطل گران گرفت
[B][M1]بر برگ گل به خون شقایق نوشته‌اند[M2]کان کس که پخته شد می چون ارغوان گرفت
[B][M1]حافظ چو آب لطف ز نظم تو می‌چکد[M2]حاسد چگونه نکته تواند بر آن گرفت
[A]
[B][M1]شنیده‌ام سخنی خوش که پیر کنعان گفت[M2]فراق یار نه آن می‌کند که بتوان گفت
[B][M1]حدیث هول قیامت که گفت واعظ شهر[M2]کنایتیست که از روزگار هجران گفت
[B][M1]نشان یار سفرکرده از که پرسم باز[M2]که هر چه گفت برید صبا پریشان گفت
[B][M1]فغان که آن مه نامهربان مهرگسل[M2]به ترک صحبت یاران خود چه آسان گفت
[B][M1]من و مقام رضا بعد از این و شکر رقیب[M2]که دل به درد تو خو کرد و ترک درمان گفت
[B][M1]غم کهن به می سالخورده دفع کنید[M2]که تخم خوشدلی این است پیر دهقان گفت
[B][M1]گره به باد مزن گر چه بر مراد رود[M2]که این سخن به مثل باد با سلیمان گفت
[B][M1]به مهلتی که سپهرت دهد ز راه مرو[M2]تو را که گفت که این زال ترک دستان گفت
[B][M1]مزن ز چون و چرا دم که بنده مقبل[M2]قبول کرد به جان هر سخن که جانان گفت
[B][M1]که گفت حافظ از اندیشه تو آمد باز[M2]من این نگفته‌ام آن کس که گفت بهتان گفت
[A]
[B][M1]یا رب سببی ساز که یارم به سلامت[M2]بازآید و برهاندم از بند ملامت
[B][M1]خاک ره آن یار سفرکرده بیارید[M2]تا چشم جهان بین کنمش جای اقامت
[B][M1]فریاد که از شش جهتم راه ببستند[M2]آن خال و خط و زلف و رخ و عارض و قامت
[B][M1]امروز که در دست توام مرحمتی کن[M2]فردا که شوم خاک چه سود اشک ندامت
[B][M1]ای آن که به تقریر و بیان دم زنی از عشق[M2]ما با تو نداریم سخن خیر و سلامت
[B][M1]درویش مکن ناله ز شمشیر احبا[M2]کاین طایفه از کشته ستانند غرامت
[B][M1]در خرقه زن آتش که خم ابروی ساقی[M2]بر می‌شکند گوشه محراب امامت
[B][M1]حاشا که من از جور و جفای تو بنالم[M2]بیداد لطیفان همه لطف است و کرامت
[B][M1]کوته نکند بحث سر زلف تو حافظ[M2]پیوسته شد این سلسله تا روز قیامت
[A]
[B][M1]ای هدهد صبا به سبا می‌فرستمت[M2]بنگر که از کجا به کجا می‌فرستمت
[B][M1]حیف است طایری چو تو در خاکدان غم[M2]زین جا به آشیان وفا می‌فرستمت
[B][M1]در راه عشق مرحله قرب و بعد نیست[M2]می‌بینمت عیان و دعا می‌فرستمت
[B][M1]هر صبح و شام قافله‌ای از دعای خیر[M2]در صحبت شمال و صبا می‌فرستمت
[B][M1]تا لشکر غمت نکند ملک دل خراب[M2]جان عزیز خود به نوا می‌فرستمت
[B][M1]ای غایب از نظر که شدی همنشین دل[M2]می‌گویمت دعا و ثنا می‌فرستمت
[B][M1]در روی خود تفرج صنع خدای کن[M2]کآیینهٔ خدای نما می‌فرستمت
[B][M1]تا مطربان ز شوق منت آگهی دهند[M2]قول و غزل به ساز و نوا می‌فرستمت
[B][M1]ساقی بیا که هاتف غیبم به مژده گفت[M2]با درد صبر کن که دوا می‌فرستمت
[B][M1]حافظ سرود مجلس ما ذکر خیر توست[M2]بشتاب هان که اسب و قبا می‌فرستمت
[A]
[B][M1]ای غایب از نظر به خدا می‌سپارمت[M2]جانم بسوختی و به دل دوست دارمت
[B][M1]تا دامن کفن نکشم زیر پای خاک[M2]باور مکن که دست ز دامن بدارمت
[B][M1]محراب ابرویت بنما تا سحرگهی[M2]دست دعا برآرم و در گردن آرمت
[B][M1]گر بایدم شدن سوی هاروت بابلی[M2]صد گونه جادویی بکنم تا بیارمت
[B][M1]خواهم که پیش میرمت ای بی‌وفا طبیب[M2]بیمار بازپرس که در انتظارمت
[B][M1]صد جوی آب بسته‌ام از دیده بر کنار[M2]بر بوی تخم مهر که در دل بکارمت
[B][M1]خونم بریخت وز غم عشقم خلاص داد[M2]منت پذیر غمزه خنجر گذارمت
[B][M1]می‌گریم و مرادم از این سیل اشکبار[M2]تخم محبت است که در دل بکارمت
[B][M1]بارم ده از کرم سوی خود تا به سوز دل[M2]در پای دم به دم گهر از دیده بارمت
[B][M1]حافظ شراب و شاهد و رندی نه وضع توست[M2]فی الجمله می‌کنی و فرو می‌گذارمت
[A]
[B][M1]میر من خوش می‌روی کاندر سر و پا میرمت[M2]خوش خرامان شو که پیش قد رعنا میرمت
[B][M1]گفته بودی کی بمیری پیش من تعجیل چیست[M2]خوش تقاضا می‌کنی پیش تقاضا میرمت
[B][M1]عاشق و مخمور و مهجورم بت ساقی کجاست[M2]گو که بخرامد که پیش سرو بالا میرمت
[B][M1]آن که عمری شد که تا بیمارم از سودای او[M2]گو نگاهی کن که پیش چشم شهلا میرمت
[B][M1]گفته‌ای لعل لبم هم درد بخشد هم دوا[M2]گاه پیش درد و گه پیش مداوا میرمت
[B][M1]خوش خرامان می‌روی چشم بد از روی تو دور[M2]دارم اندر سر خیال آن که در پا میرمت
[B][M1]گر چه جای حافظ اندر خلوت وصل تو نیست[M2]ای همه جای تو خوش پیش همه جا میرمت
[A]
[B][M1]چه لطف بود که ناگاه رشحه قلمت[M2]حقوق خدمت ما عرضه کرد بر کرمت
[B][M1]به نوک خامه رقم کرده‌ای سلام مرا[M2]که کارخانه دوران مباد بی رقمت
[B][M1]نگویم از من بی‌دل به سهو کردی یاد[M2]که در حساب خرد نیست سهو بر قلمت
[B][M1]مرا ذلیل مگردان به شکر این نعمت[M2]که داشت دولت سرمد عزیز و محترمت
[B][M1]بیا که با سر زلفت قرار خواهم کرد[M2]که گر سرم برود برندارم از قدمت
[B][M1]ز حال ما دلت آگه شود مگر وقتی[M2]که لاله بردمد از خاک کشتگان غمت
[B][M1]روان تشنه ما را به جرعه‌ای دریاب[M2]چو می‌دهند زلال خضر ز جام جمت
[B][M1]همیشه وقت تو ای عیسی صبا خوش باد[M2]که جان حافظ دلخسته زنده شد به دمت
[A]
[B][M1]زان یار دلنوازم شکریست با شکایت[M2]گر نکته دان عشقی بشنو تو این حکایت
[B][M1]بی مزد بود و منت هر خدمتی که کردم[M2]یا رب مباد کس را مخدوم بی عنایت
[B][M1]رندان تشنه لب را آبی نمی‌دهد کس[M2]گویی ولی شناسان رفتند از این ولایت
[B][M1]در زلف چون کمندش ای دل مپیچ کانجا[M2]سرها بریده بینی بی جرم و بی جنایت
[B][M1]چشمت به غمزه ما را خون خورد و می‌پسندی[M2]جانا روا نباشد خونریز را حمایت
[B][M1]در این شب سیاهم گم گشت راه مقصود[M2]از گوشه‌ای برون آی ای کوکب هدایت
[B][M1]از هر طرف که رفتم جز وحشتم نیفزود[M2]زنهار از این بیابان وین راه بی‌نهایت
[B][M1]ای آفتاب خوبان می‌جوشد اندرونم[M2]یک ساعتم بگنجان در سایه عنایت
[B][M1]این راه را نهایت صورت کجا توان بست[M2]کش صد هزار منزل بیش است در بدایت
[B][M1]هر چند بردی آبم روی از درت نتابم[M2]جور از حبیب خوشتر کز مدعی رعایت
[B][M1]عشقت رسد به فریاد ار خود به سان حافظ[M2]قرآن ز بر بخوانی در چارده روایت
[A]
[B][M1]مدامم مست می‌دارد نسیم جعد گیسویت[M2]خرابم می‌کند هر دم فریب چشم جادویت
[B][M1]پس از چندین شکیبایی شبی یا رب توان دیدن[M2]که شمع دیده افروزیم در محراب ابرویت
[B][M1]سواد لوح بینش را عزیز از بهر آن دارم[M2]که جان را نسخه‌ای باشد ز لوح خال هندویت
[B][M1]تو گر خواهی که جاویدان جهان یک سر بیارایی[M2]صبا را گو که بردارد زمانی برقع از رویت
[B][M1]و گر رسم فنا خواهی که از عالم براندازی[M2]برافشان تا فروریزد هزاران جان ز هر مویت
[B][M1]من و باد صبا مسکین دو سرگردان بی‌حاصل[M2]من از افسون چشمت مست و او از بوی گیسویت
[B][M1]زهی همت که حافظ راست از دنیی و از عقبی[M2]نیاید هیچ در چشمش به جز خاک سر کویت
[A]
[B][M1]درد ما را نیست درمان الغیاث[M2]هجر ما را نیست پایان الغیاث
[B][M1]دین و دل بردند و قصد جان کنند[M2]الغیاث از جور خوبان الغیاث
[B][M1]در بهای بوسه‌ای جانی طلب[M2]می‌کنند این دلستانان الغیاث
[B][M1]خون ما خوردند این کافردلان[M2]ای مسلمانان چه درمان الغیاث
[B][M1]همچو حافظ روز و شب بی خویشتن[M2]گشته‌ام سوزان و گریان الغیاث
[A]
[B][M1]تویی که بر سر خوبان کشوری چون تاج[M2]سزد اگر همه دلبران دهندت باج
[B][M1]دو چشم شوخ تو برهم زده خطا و حبش[M2]به چین زلف تو ماچین و هند داده خراج
[B][M1]بیاض روی تو روشن چو عارض رخ روز[M2]سواد زلف سیاه تو هست ظلمت داج
[B][M1]دهان شهد تو داده رواج آب خضر[M2]لب چو قند تو برد از نبات مصر رواج
[B][M1]از این مرض به حقیقت شفا نخواهم یافت[M2]که از تو درد دل ای جان نمی‌رسد به علاج
[B][M1]چرا همی‌شکنی جان من ز سنگ دلی[M2]دل ضعیف که باشد به نازکی چو زجاج
[B][M1]لب تو خضر و دهان تو آب حیوان است[M2]قد تو سرو و میان موی و بر به هیئت عاج
[B][M1]فتاد در دل حافظ هوای چون تو شهی[M2]کمینه ذره خاک در تو بودی کاج
[A]
[B][M1]اگر به مذهب تو خون عاشق است مباح[M2]صلاح ما همه آن است کان تو راست صلاح
[B][M1]سواد زلف سیاه تو جاعل الظلمات[M2]بیاض روی چو ماه تو فالق الاصباح
[B][M1]ز چین زلف کمندت کسی نیافت خلاص[M2]از آن کمانچه ابرو و تیر چشم نجاح
[B][M1]ز دیده‌ام شده یک چشمه در کنار روان[M2]که آشنا نکند در میان آن ملاح
[B][M1]لب چو آب حیات تو هست قوت جان[M2]وجود خاکی ما را از اوست ذکر رواح
[B][M1]بداد لعل لبت بوسه‌ای به صد زاری[M2]گرفت کام دلم ز او به صد هزار الحاح
[B][M1]دعای جان تو ورد زبان مشتاقان[M2]همیشه تا که بود متصل مسا و صباح
[B][M1]صلاح و توبه و تقوی ز ما مجو حافظ[M2]ز رند و عاشق و مجنون کسی نیافت صلاح
[A]
[B][M1]دل من در هوای روی فرخ[M2]بود آشفته همچون موی فرخ
[B][M1]بجز هندوی زلفش هیچ کس نیست[M2]که برخوردار شد از روی فرخ
[B][M1]سیاهی نیکبخت است آن که دایم[M2]بود همراز و هم زانوی فرخ
[B][M1]شود چون بید لرزان سرو آزاد[M2]اگر بیند قد دلجوی فرخ
[B][M1]بده ساقی شراب ارغوانی[M2]به یاد نرگس جادوی فرخ
[B][M1]دوتا شد قامتم همچون کمانی[M2]ز غم پیوسته چون ابروی فرخ
[B][M1]نسیم مشک تاتاری خجل کرد[M2]شمیم زلف عنبربوی فرخ
[B][M1]اگر میل دل هر کس به جایست[M2]بود میل دل من سوی فرخ
[B][M1]غلام همت آنم که باشد[M2]چو حافظ بنده و هندوی فرخ
[A]
[B][M1]دی پیر می فروش که ذکرش به خیر باد[M2]گفتا شراب نوش و غم دل ببر ز یاد
[B][M1]گفتم به باد می‌دهدم باده نام و ننگ[M2]گفتا قبول کن سخن و هر چه باد باد
[B][M1]سود و زیان و مایه چو خواهد شدن ز دست[M2]از بهر این معامله غمگین مباش و شاد
[B][M1]بادت به دست باشد اگر دل نهی به هیچ[M2]در معرضی که تخت سلیمان رود به باد
[B][M1]حافظ گرت ز پند حکیمان ملالت است[M2]کوته کنیم قصه که عمرت دراز باد
[A]
[B][M1]شراب و عیش نهان چیست کار بی‌بنیاد[M2]زدیم بر صف رندان و هر چه بادا باد
[B][M1]گره ز دل بگشا و از سپهر یاد مکن[M2]که فکر هیچ مهندس چنین گره نگشاد
[B][M1]ز انقلاب زمانه عجب مدار که چرخ[M2]از این فسانه هزاران هزار دارد یاد
[B][M1]قدح به شرط ادب گیر زان که ترکیبش[M2]ز کاسه سر جمشید و بهمن است و قباد
[B][M1]که آگه است که کاووس و کی کجا رفتند[M2]که واقف است که چون رفت تخت جم بر باد
[B][M1]ز حسرت لب شیرین هنوز می‌بینم[M2]که لاله می‌دمد از خون دیده فرهاد
[B][M1]مگر که لاله بدانست بی‌وفایی دهر[M2]که تا بزاد و بشد جام می ز کف ننهاد
[B][M1]بیا بیا که زمانی ز می خراب شویم[M2]مگر رسیم به گنجی در این خراب آباد
[B][M1]نمی‌دهند اجازت مرا به سیر سفر[M2]نسیم باد مصلا و آب رکن آباد
[B][M1]قدح مگیر چو حافظ مگر به ناله چنگ[M2]که بسته‌اند بر ابریشم طرب دل شاد
[A]
[B][M1]دوش آگهی ز یار سفرکرده داد باد[M2]من نیز دل به باد دهم هر چه باد باد
[B][M1]کارم بدان رسید که همراز خود کنم[M2]هر شام برق لامع و هر بامداد باد
[B][M1]در چین طره تو دل بی حفاظ من[M2]هرگز نگفت مسکن مالوف یاد باد
[B][M1]امروز قدر پند عزیزان شناختم[M2]یا رب روان ناصح ما از تو شاد باد
[B][M1]خون شد دلم به یاد تو هر گه که در چمن[M2]بند قبای غنچه گل می‌گشاد باد
[B][M1]از دست رفته بود وجود ضعیف من[M2]صبحم به بوی وصل تو جان بازداد باد
[B][M1]حافظ نهاد نیک تو کامت برآورد[M2]جان‌ها فدای مردم نیکونهاد باد
[A]
[B][M1]روز وصل دوستداران یاد باد[M2]یاد باد آن روزگاران یاد باد
[B][M1]کامم از تلخی غم چون زهر گشت[M2]بانگ نوش شادخواران یاد باد
[B][M1]گر چه یاران فارغند از یاد من[M2]از من ایشان را هزاران یاد باد
[B][M1]مبتلا گشتم در این بند و بلا[M2]کوشش آن حق گزاران یاد باد
[B][M1]گر چه صد رود است در چشمم مدام[M2]زنده رود باغ کاران یاد باد
[B][M1]راز حافظ بعد از این ناگفته ماند[M2]ای دریغا رازداران یاد باد
[A]
[B][M1]جمالت آفتاب هر نظر باد[M2]ز خوبی روی خوبت خوبتر باد
[B][M1]همای زلف شاهین شهپرت را[M2]دل شاهان عالم زیر پر باد
[B][M1]کسی کو بسته زلفت نباشد[M2]چو زلفت درهم و زیر و زبر باد
[B][M1]دلی کو عاشق رویت نباشد[M2]همیشه غرقه در خون جگر باد
[B][M1]بتا چون غمزه‌ات ناوک فشاند[M2]دل مجروح من پیشش سپر باد
[B][M1]چو لعل شکرینت بوسه بخشد[M2]مذاق جان من ز او پرشکر باد
[B][M1]مرا از توست هر دم تازه عشقی[M2]تو را هر ساعتی حسنی دگر باد
[B][M1]به جان مشتاق روی توست حافظ[M2]تو را در حال مشتاقان نظر باد
[A]
[B][M1]صوفی ار باده به اندازه خورد نوشش باد[M2]ور نه اندیشه این کار فراموشش باد
[B][M1]آن که یک جرعه می از دست تواند دادن[M2]دست با شاهد مقصود در آغوشش باد
[B][M1]پیر ما گفت خطا بر قلم صنع نرفت[M2]آفرین بر نظر پاک خطاپوشش باد
[B][M1]شاه ترکان سخن مدعیان می‌شنود[M2]شرمی از مظلمه خون سیاووشش باد
[B][M1]گر چه از کبر سخن با من درویش نگفت[M2]جان فدای شکرین پسته خاموشش باد
[B][M1]چشمم از آینه داران خط و خالش گشت[M2]لبم از بوسه ربایان بر و دوشش باد
[B][M1]نرگس مست نوازش کن مردم دارش[M2]خون عاشق به قدح گر بخورد نوشش باد
[B][M1]به غلامی تو مشهور جهان شد حافظ[M2]حلقه بندگی زلف تو در گوشش باد
[A]
[B][M1]تنت به ناز طبیبان نیازمند مباد[M2]وجود نازکت آزرده گزند مباد
[B][M1]سلامت همه آفاق در سلامت توست[M2]به هیچ عارضه شخص تو دردمند مباد
[B][M1]جمال صورت و معنی ز امن صحت توست[M2]که ظاهرت دژم و باطنت نژند مباد
[B][M1]در این چمن چو درآید خزان به یغمایی[M2]رهش به سرو سهی قامت بلند مباد
[B][M1]در آن بساط که حسن تو جلوه آغازد[M2]مجال طعنه بدبین و بدپسند مباد
[B][M1]هر آن که روی چو ماهت به چشم بد بیند[M2]بر آتش تو به جز جان او سپند مباد
[B][M1]شفا ز گفته شکرفشان حافظ جوی[M2]که حاجتت به علاج گلاب و قند مباد
[A]
[B][M1]حسن تو همیشه در فزون باد[M2]رویت همه ساله لاله گون باد
[B][M1]اندر سر ما خیال عشقت[M2]هر روز که باد در فزون باد
[B][M1]هر سرو که در چمن درآید[M2]در خدمت قامتت نگون باد
[B][M1]چشمی که نه فتنه تو باشد[M2]چون گوهر اشک غرق خون باد
[B][M1]چشم تو ز بهر دلربایی[M2]در کردن سحر ذوفنون باد
[B][M1]هر جا که دلیست در غم تو[M2]بی صبر و قرار و بی سکون باد
[B][M1]قد همه دلبران عالم[M2]پیش الف قدت چو نون باد
[B][M1]هر دل که ز عشق توست خالی[M2]از حلقه وصل تو برون باد
[B][M1]لعل تو که هست جان حافظ[M2]دور از لب مردمان دون باد
[A]
[B][M1]خسروا گوی فلک در خم چوگان تو باد[M2]ساحت کون و مکان عرصه میدان تو باد
[B][M1]زلف خاتون ظفر شیفته پرچم توست[M2]دیده فتح ابد عاشق جولان تو باد
[B][M1]ای که انشاء عطارد صفت شوکت توست[M2]عقل کل چاکر طغراکش دیوان تو باد
[B][M1]طیره جلوه طوبی قد چون سرو تو شد[M2]غیرت خلد برین ساحت بستان تو باد
[B][M1]نه به تنها حیوانات و نباتات و جماد[M2]هر چه در عالم امر است به فرمان تو باد
[A]
[B][M1]دیر است که دلدار پیامی نفرستاد[M2]ننوشت سلامی و کلامی نفرستاد
[B][M1]صد نامه فرستادم و آن شاه سواران[M2]پیکی ندوانید و سلامی نفرستاد
[B][M1]سوی من وحشی صفت عقل رمیده[M2]آهوروشی کبک خرامی نفرستاد
[B][M1]دانست که خواهد شدنم مرغ دل از دست[M2]وز آن خط چون سلسله دامی نفرستاد
[B][M1]فریاد که آن ساقی شکرلب سرمست[M2]دانست که مخمورم و جامی نفرستاد
[B][M1]چندان که زدم لاف کرامات و مقامات[M2]هیچم خبر از هیچ مقامی نفرستاد
[B][M1]حافظ به ادب باش که واخواست نباشد[M2]گر شاه پیامی به غلامی نفرستاد
[A]
[B][M1]پیرانه سرم عشق جوانی به سر افتاد[M2]وان راز که در دل بنهفتم به درافتاد
[B][M1]از راه نظر مرغ دلم گشت هواگیر[M2]ای دیده نگه کن که به دام که درافتاد
[B][M1]دردا که از آن آهوی مشکین سیه چشم[M2]چون نافه بسی خون دلم در جگر افتاد
[B][M1]از رهگذر خاک سر کوی شما بود[M2]هر نافه که در دست نسیم سحر افتاد
[B][M1]مژگان تو تا تیغ جهانگیر برآورد[M2]بس کشته دل زنده که بر یک دگر افتاد
[B][M1]بس تجربه کردیم در این دیر مکافات[M2]با دردکشان هر که درافتاد برافتاد
[B][M1]گر جان بدهد سنگ سیه لعل نگردد[M2]با طینت اصلی چه کند بدگهر افتاد
[B][M1]حافظ که سر زلف بتان دست کشش بود[M2]بس طرفه حریفیست کش اکنون به سر افتاد
[A]
[B][M1]عکس روی تو چو در آینه جام افتاد[M2]عارف از خنده می در طمع خام افتاد
[B][M1]حسن روی تو به یک جلوه که در آینه کرد[M2]این همه نقش در آیینه اوهام افتاد
[B][M1]این همه عکس می و نقش نگارین که نمود[M2]یک فروغ رخ ساقیست که در جام افتاد
[B][M1]غیرت عشق زبان همه خاصان ببرید[M2]کز کجا سر غمش در دهن عام افتاد
[B][M1]من ز مسجد به خرابات نه خود افتادم[M2]اینم از عهد ازل حاصل فرجام افتاد
[B][M1]چه کند کز پی دوران نرود چون پرگار[M2]هر که در دایره گردش ایام افتاد
[B][M1]در خم زلف تو آویخت دل از چاه زنخ[M2]آه کز چاه برون آمد و در دام افتاد
[B][M1]آن شد ای خواجه که در صومعه بازم بینی[M2]کار ما با رخ ساقی و لب جام افتاد
[B][M1]زیر شمشیر غمش رقص کنان باید رفت[M2]کان که شد کشته او نیک سرانجام افتاد
[B][M1]هر دمش با من دلسوخته لطفی دگر است[M2]این گدا بین که چه شایسته انعام افتاد
[B][M1]صوفیان جمله حریفند و نظرباز ولی[M2]زین میان حافظ دلسوخته بدنام افتاد
[A]
[B][M1]آن که رخسار تو را رنگ گل و نسرین داد[M2]صبر و آرام تواند به من مسکین داد
[B][M1]وان که گیسوی تو را رسم تطاول آموخت[M2]هم تواند کرمش داد من غمگین داد
[B][M1]من همان روز ز فرهاد طمع ببریدم[M2]که عنان دل شیدا به لب شیرین داد
[B][M1]گنج زر گر نبود کنج قناعت باقیست[M2]آن که آن داد به شاهان به گدایان این داد
[B][M1]خوش عروسیست جهان از ره صورت لیکن[M2]هر که پیوست بدو عمر خودش کاوین داد
[B][M1]بعد از این دست من و دامن سرو و لب جوی[M2]خاصه اکنون که صبا مژده فروردین داد
[B][M1]در کف غصه دوران دل حافظ خون شد[M2]از فراق رخت ای خواجه قوام الدین داد
[A]
[B][M1]بنفشه دوش به گل گفت و خوش نشانی داد[M2]که تاب من به جهان طره فلانی داد
[B][M1]دلم خزانه اسرار بود و دست قضا[M2]درش ببست و کلیدش به دلستانی داد
[B][M1]شکسته وار به درگاهت آمدم که طبیب[M2]به مومیایی لطف توام نشانی داد
[B][M1]تنش درست و دلش شاد باد و خاطر خوش[M2]که دست دادش و یاری ناتوانی داد
[B][M1]برو معالجه خود کن ای نصیحتگو[M2]شراب و شاهد شیرین که را زیانی داد
[B][M1]گذشت بر من مسکین و با رقیبان گفت[M2]دریغ حافظ مسکین من چه جانی داد
[A]
[B][M1]همای اوج سعادت به دام ما افتد[M2]اگر تو را گذری بر مقام ما افتد
[B][M1]حباب وار براندازم از نشاط کلاه[M2]اگر ز روی تو عکسی به جام ما افتد
[B][M1]شبی که ماه مراد از افق شود طالع[M2]بود که پرتو نوری به بام ما افتد
[B][M1]به بارگاه تو چون باد را نباشد بار[M2]کی اتفاق مجال سلام ما افتد
[B][M1]چو جان فدای لبش شد خیال می‌بستم[M2]که قطره‌ای ز زلالش به کام ما افتد
[B][M1]خیال زلف تو گفتا که جان وسیله مساز[M2]کز این شکار فراوان به دام ما افتد
[B][M1]به ناامیدی از این در مرو بزن فالی[M2]بود که قرعه دولت به نام ما افتد
[B][M1]ز خاک کوی تو هر گه که دم زند حافظ[M2]نسیم گلشن جان در مشام ما افتد
[A]
[B][M1]درخت دوستی بنشان که کام دل به بار آرد[M2]نهال دشمنی برکن که رنج بی‌شمار آرد
[B][M1]چو مهمان خراباتی به عزت باش با رندان[M2]که درد سر کشی جانا گرت مستی خمار آرد
[B][M1]شب صحبت غنیمت دان که بعد از روزگار ما[M2]بسی گردش کند گردون بسی لیل و نهار آرد
[B][M1]عماری دار لیلی را که مهد ماه در حکم است[M2]خدا را در دل اندازش که بر مجنون گذار آرد
[B][M1]بهار عمر خواه ای دل وگرنه این چمن هر سال[M2]چو نسرین صد گل آرد بار و چون بلبل هزار آرد
[B][M1]خدا را چون دل ریشم قراری بست با زلفت[M2]بفرما لعل نوشین را که زودش باقرار آرد
[B][M1]در این باغ از خدا خواهد دگر پیرانه سر حافظ[M2]نشیند بر لب جویی و سروی در کنار آرد
[A]
[B][M1]کسی که حسن و خط دوست در نظر دارد[M2]محقق است که او حاصل بصر دارد
[B][M1]چو خامه در ره فرمان او سر طاعت[M2]نهاده‌ایم مگر او به تیغ بردارد
[B][M1]کسی به وصل تو چون شمع یافت پروانه[M2]که زیر تیغ تو هر دم سری دگر دارد
[B][M1]به پای بوس تو دست کسی رسید که او[M2]چو آستانه بدین در همیشه سر دارد
[B][M1]ز زهد خشک ملولم کجاست باده ناب[M2]که بوی باده مدامم دماغ تر دارد
[B][M1]ز باده هیچت اگر نیست این نه بس که تو را[M2]دمی ز وسوسه عقل بی‌خبر دارد
[B][M1]کسی که از ره تقوا قدم برون ننهاد[M2]به عزم میکده اکنون ره سفر دارد
[B][M1]دل شکسته حافظ به خاک خواهد برد[M2]چو لاله داغ هوایی که بر جگر دارد
[A]
[B][M1]دل ما به دور رویت ز چمن فراغ دارد[M2]که چو سرو پایبند است و چو لاله داغ دارد
[B][M1]سر ما فرونیاید به کمان ابروی کس[M2]که درون گوشه گیران ز جهان فراغ دارد
[B][M1]ز بنفشه تاب دارم که ز زلف او زند دم[M2]تو سیاه کم بها بین که چه در دماغ دارد
[B][M1]به چمن خرام و بنگر بر تخت گل که لاله[M2]به ندیم شاه ماند که به کف ایاغ دارد
[B][M1]شب ظلمت و بیابان به کجا توان رسیدن[M2]مگر آن که شمع رویت به رهم چراغ دارد
[B][M1]من و شمع صبحگاهی سزد ار به هم بگرییم[M2]که بسوختیم و از ما بت ما فراغ دارد
[B][M1]سزدم چو ابر بهمن که بر این چمن بگریم[M2]طرب آشیان بلبل بنگر که زاغ دارد
[B][M1]سر درس عشق دارد دل دردمند حافظ[M2]که نه خاطر تماشا نه هوای باغ دارد
[A]
[B][M1]آن کس که به دست جام دارد[M2]سلطانی جم مدام دارد
[B][M1]آبی که خضر حیات از او یافت[M2]در میکده جو که جام دارد
[B][M1]سررشته جان به جام بگذار[M2]کاین رشته از او نظام دارد
[B][M1]ما و می و زاهدان و تقوا[M2]تا یار سر کدام دارد
[B][M1]بیرون ز لب تو ساقیا نیست[M2]در دور کسی که کام دارد
[B][M1]نرگس همه شیوه‌های مستی[M2]از چشم خوشت به وام دارد
[B][M1]ذکر رخ و زلف تو دلم را[M2]وردیست که صبح و شام دارد
[B][M1]بر سینه ریش دردمندان[M2]لعلت نمکی تمام دارد
[B][M1]در چاه ذقن چو حافظ ای جان[M2]حسن تو دو صد غلام دارد
[A]
[B][M1]دلی که غیب نمای است و جام جم دارد[M2]ز خاتمی که دمی گم شود چه غم دارد
[B][M1]به خط و خال گدایان مده خزینه دل[M2]به دست شاهوشی ده که محترم دارد
[B][M1]نه هر درخت تحمل کند جفای خزان[M2]غلام همت سروم که این قدم دارد
[B][M1]رسید موسم آن کز طرب چو نرگس مست[M2]نهد به پای قدح هر که شش درم دارد
[B][M1]زر از بهای می اکنون چو گل دریغ مدار[M2]که عقل کل به صدت عیب متهم دارد
[B][M1]ز سر غیب کس آگاه نیست قصه مخوان[M2]کدام محرم دل ره در این حرم دارد
[B][M1]دلم که لاف تجرد زدی کنون صد شغل[M2]به بوی زلف تو با باد صبحدم دارد
[B][M1]مراد دل ز که پرسم که نیست دلداری[M2]که جلوه نظر و شیوه کرم دارد
[B][M1]ز جیب خرقه حافظ چه طرف بتوان بست[M2]که ما صمد طلبیدیم و او صنم دارد
[A]
[B][M1]بتی دارم که گرد گل ز سنبل سایه بان دارد[M2]بهار عارضش خطی به خون ارغوان دارد
[B][M1]غبار خط بپوشانید خورشید رخش یا رب[M2]بقای جاودانش ده که حسن جاودان دارد
[B][M1]چو عاشق می‌شدم گفتم که بردم گوهر مقصود[M2]ندانستم که این دریا چه موج خون فشان دارد
[B][M1]ز چشمت جان نشاید برد کز هر سو که می‌بینم[M2]کمین از گوشه‌ای کرده‌ست و تیر اندر کمان دارد
[B][M1]چو دام طره افشاند ز گرد خاطر عشاق[M2]به غماز صبا گوید که راز ما نهان دارد
[B][M1]بیفشان جرعه‌ای بر خاک و حال اهل دل بشنو[M2]که از جمشید و کیخسرو فراوان داستان دارد
[B][M1]چو در رویت بخندد گل مشو در دامش ای بلبل[M2]که بر گل اعتمادی نیست گر حسن جهان دارد
[B][M1]خدا را داد من بستان از او ای شحنه مجلس[M2]که می با دیگری خورده‌ست و با من سر گران دارد
[B][M1]به فتراک ار همی‌بندی خدا را زود صیدم کن[M2]که آفت‌هاست در تاخیر و طالب را زیان دارد
[B][M1]ز سروقد دلجویت مکن محروم چشمم را[M2]بدین سرچشمه‌اش بنشان که خوش آبی روان دارد
[B][M1]ز خوف هجرم ایمن کن اگر امید آن داری[M2]که از چشم بداندیشان خدایت در امان دارد
[B][M1]چه عذر بخت خود گویم که آن عیار شهرآشوب[M2]به تلخی کشت حافظ را و شکر در دهان دارد
[A]
[B][M1]هر آن کو خاطر مجموع و یار نازنین دارد[M2]سعادت همدم او گشت و دولت همنشین دارد
[B][M1]حریم عشق را درگه بسی بالاتر از عقل است[M2]کسی آن آستان بوسد که جان در آستین دارد
[B][M1]دهان تنگ شیرینش مگر ملک سلیمان است[M2]که نقش خاتم لعلش جهان زیر نگین دارد
[B][M1]لب لعل و خط مشکین چو آنش هست و اینش هست[M2]بنازم دلبر خود را که حسنش آن و این دارد
[B][M1]به خواری منگر ای منعم ضعیفان و نحیفان را[M2]که صدر مجلس عشرت گدای رهنشین دارد
[B][M1]چو بر روی زمین باشی توانایی غنیمت دان[M2]که دوران ناتوانی‌ها بسی زیر زمین دارد
[B][M1]بلاگردان جان و تن دعای مستمندان است[M2]که بیند خیر از آن خرمن که ننگ از خوشه چین دارد
[B][M1]صبا از عشق من رمزی بگو با آن شه خوبان[M2]که صد جمشید و کیخسرو غلام کمترین دارد
[B][M1]و گر گوید نمی‌خواهم چو حافظ عاشق مفلس[M2]بگوییدش که سلطانی گدایی همنشین دارد
[A]
[B][M1]هر آن که جانب اهل خدا نگه دارد[M2]خداش در همه حال از بلا نگه دارد
[B][M1]حدیث دوست نگویم مگر به حضرت دوست[M2]که آشنا سخن آشنا نگه دارد
[B][M1]دلا معاش چنان کن که گر بلغزد پای[M2]فرشته‌ات به دو دست دعا نگه دارد
[B][M1]گرت هواست که معشوق نگسلد پیمان[M2]نگاه دار سر رشته تا نگه دارد
[B][M1]صبا بر آن سر زلف ار دل مرا بینی[M2]ز روی لطف بگویش که جا نگه دارد
[B][M1]چو گفتمش که دلم را نگاه دار چه گفت[M2]ز دست بنده چه خیزد خدا نگه دارد
[B][M1]سر و زر و دل و جانم فدای آن یاری[M2]که حق صحبت مهر و وفا نگه دارد
[B][M1]غبار راهگذارت کجاست تا حافظ[M2]به یادگار نسیم صبا نگه دارد
[A]
[B][M1]مطرب عشق عجب ساز و نوایی دارد[M2]نقش هر نغمه که زد راه به جایی دارد
[B][M1]عالم از ناله عشاق مبادا خالی[M2]که خوش آهنگ و فرح بخش هوایی دارد
[B][M1]پیر دردی کش ما گر چه ندارد زر و زور[M2]خوش عطابخش و خطاپوش خدایی دارد
[B][M1]محترم دار دلم کاین مگس قندپرست[M2]تا هواخواه تو شد فر همایی دارد
[B][M1]از عدالت نبود دور گرش پرسد حال[M2]پادشاهی که به همسایه گدایی دارد
[B][M1]اشک خونین بنمودم به طبیبان گفتند[M2]درد عشق است و جگرسوز دوایی دارد
[B][M1]ستم از غمزه میاموز که در مذهب عشق[M2]هر عمل اجری و هر کرده جزایی دارد
[B][M1]نغز گفت آن بت ترسابچه باده پرست[M2]شادی روی کسی خور که صفایی دارد
[B][M1]خسروا حافظ درگاه نشین فاتحه خواند[M2]و از زبان تو تمنای دعایی دارد
[A]
[B][M1]آن که از سنبل او غالیه تابی دارد[M2]باز با دلشدگان ناز و عتابی دارد
[B][M1]از سر کشته خود می‌گذری همچون باد[M2]چه توان کرد که عمر است و شتابی دارد
[B][M1]ماه خورشید نمایش ز پس پرده زلف[M2]آفتابیست که در پیش سحابی دارد
[B][M1]چشم من کرد به هر گوشه روان سیل سرشک[M2]تا سهی سرو تو را تازه‌تر آبی دارد
[B][M1]غمزه شوخ تو خونم به خطا می‌ریزد[M2]فرصتش باد که خوش فکر صوابی دارد
[B][M1]آب حیوان اگر این است که دارد لب دوست[M2]روشن است این که خضر بهره سرابی دارد
[B][M1]چشم مخمور تو دارد ز دلم قصد جگر[M2]ترک مست است مگر میل کبابی دارد
[B][M1]جان بیمار مرا نیست ز تو روی سؤال[M2]ای خوش آن خسته که از دوست جوابی دارد
[B][M1]کی کند سوی دل خسته حافظ نظری[M2]چشم مستش که به هر گوشه خرابی دارد
[A]
[B][M1]شاهد آن نیست که مویی و میانی دارد[M2]بنده طلعت آن باش که آنی دارد
[B][M1]شیوه حور و پری گر چه لطیف است ولی[M2]خوبی آن است و لطافت که فلانی دارد
[B][M1]چشمه چشم مرا ای گل خندان دریاب[M2]که به امید تو خوش آب روانی دارد
[B][M1]گوی خوبی که برد از تو که خورشید آن جا[M2]نه سواریست که در دست عنانی دارد
[B][M1]دل نشان شد سخنم تا تو قبولش کردی[M2]آری آری سخن عشق نشانی دارد
[B][M1]خم ابروی تو در صنعت تیراندازی[M2]برده از دست هر آن کس که کمانی دارد
[B][M1]در ره عشق نشد کس به یقین محرم راز[M2]هر کسی بر حسب فکر گمانی دارد
[B][M1]با خرابات نشینان ز کرامات ملاف[M2]هر سخن وقتی و هر نکته مکانی دارد
[B][M1]مرغ زیرک نزند در چمنش پرده سرای[M2]هر بهاری که به دنباله خزانی دارد
[B][M1]مدعی گو لغز و نکته به حافظ مفروش[M2]کلک ما نیز زبانی و بیانی دارد
[A]
[B][M1]جان بی جمال جانان میل جهان ندارد[M2]هر کس که این ندارد حقا که آن ندارد
[B][M1]با هیچ کس نشانی زان دلستان ندیدم[M2]یا من خبر ندارم یا او نشان ندارد
[B][M1]هر شبنمی در این ره صد بحر آتشین است[M2]دردا که این معما شرح و بیان ندارد
[B][M1]سرمنزل فراغت نتوان ز دست دادن[M2]ای ساروان فروکش کاین ره کران ندارد
[B][M1]چنگ خمیده قامت می‌خواندت به عشرت[M2]بشنو که پند پیران هیچت زیان ندارد
[B][M1]ای دل طریق رندی از محتسب بیاموز[M2]مست است و در حق او کس این گمان ندارد
[B][M1]احوال گنج قارون کایام داد بر باد[M2]در گوش دل فروخوان تا زر نهان ندارد
[B][M1]گر خود رقیب شمع است اسرار از او بپوشان[M2]کان شوخ سربریده بند زبان ندارد
[B][M1]کس در جهان ندارد یک بنده همچو حافظ[M2]زیرا که چون تو شاهی کس در جهان ندارد
[A]
[B][M1]روشنی طلعت تو ماه ندارد[M2]پیش تو گل رونق گیاه ندارد
[B][M1]گوشه ابروی توست منزل جانم[M2]خوشتر از این گوشه پادشاه ندارد
[B][M1]تا چه کند با رخ تو دود دل من[M2]آینه دانی که تاب آه ندارد
[B][M1]شوخی نرگس نگر که پیش تو بشکفت[M2]چشم دریده ادب نگاه ندارد
[B][M1]دیدم و آن چشم دل سیه که تو داری[M2]جانب هیچ آشنا نگاه ندارد
[B][M1]رطل گرانم ده ای مرید خرابات[M2]شادی شیخی که خانقاه ندارد
[B][M1]خون خور و خامش نشین که آن دل نازک[M2]طاقت فریاد دادخواه ندارد
[B][M1]گو برو و آستین به خون جگر شوی[M2]هر که در این آستانه راه ندارد
[B][M1]نی من تنها کشم تطاول زلفت[M2]کیست که او داغ آن سیاه ندارد
[B][M1]حافظ اگر سجده تو کرد مکن عیب[M2]کافر عشق ای صنم گناه ندارد
[A]
[B][M1]نیست در شهر نگاری که دل ما ببرد[M2]بختم ار یار شود رختم از این جا ببرد
[B][M1]کو حریفی کش سرمست که پیش کرمش[M2]عاشق سوخته دل نام تمنا ببرد
[B][M1]باغبانا ز خزان بی‌خبرت می‌بینم[M2]آه از آن روز که بادت گل رعنا ببرد
[B][M1]رهزن دهر نخفته‌ست مشو ایمن از او[M2]اگر امروز نبرده‌ست که فردا ببرد
[B][M1]در خیال این همه لعبت به هوس می‌بازم[M2]بو که صاحب نظری نام تماشا ببرد
[B][M1]علم و فضلی که به چل سال دلم جمع آورد[M2]ترسم آن نرگس مستانه به یغما ببرد
[B][M1]بانگ گاوی چه صدا بازدهد عشوه مخر[M2]سامری کیست که دست از ید بیضا ببرد
[B][M1]جام مینایی می سد ره تنگ دلیست[M2]منه از دست که سیل غمت از جا ببرد
[B][M1]راه عشق ار چه کمینگاه کمانداران است[M2]هر که دانسته رود صرفه ز اعدا ببرد
[B][M1]حافظ ار جان طلبد غمزه مستانه یار[M2]خانه از غیر بپرداز و بهل تا ببرد
[A]
[B][M1]اگر نه باده غم دل ز یاد ما ببرد[M2]نهیب حادثه بنیاد ما ز جا ببرد
[B][M1]اگر نه عقل به مستی فروکشد لنگر[M2]چگونه کشتی از این ورطه بلا ببرد
[B][M1]فغان که با همه کس غایبانه باخت فلک[M2]که کس نبود که دستی از این دغا ببرد
[B][M1]گذار بر ظلمات است خضر راهی کو[M2]مباد کآتش محرومی آب ما ببرد
[B][M1]دل ضعیفم از آن می‌کشد به طرف چمن[M2]که جان ز مرگ به بیماری صبا ببرد
[B][M1]طبیب عشق منم باده ده که این معجون[M2]فراغت آرد و اندیشه خطا ببرد
[B][M1]بسوخت حافظ و کس حال او به یار نگفت[M2]مگر نسیم پیامی خدای را ببرد
[A]
[B][M1]سحر بلبل حکایت با صبا کرد[M2]که عشق روی گل با ما چه‌ها کرد
[B][M1]از آن رنگ رخم خون در دل افتاد[M2]وز آن گلشن به خارم مبتلا کرد
[B][M1]غلام همت آن نازنینم[M2]که کار خیر بی روی و ریا کرد
[B][M1]من از بیگانگان دیگر ننالم[M2]که با من هر چه کرد آن آشنا کرد
[B][M1]گر از سلطان طمع کردم خطا بود[M2]ور از دلبر وفا جستم جفا کرد
[B][M1]خوشش باد آن نسیم صبحگاهی[M2]که درد شب نشینان را دوا کرد
[B][M1]نقاب گل کشید و زلف سنبل[M2]گره بند قبای غنچه وا کرد
[B][M1]به هر سو بلبل عاشق در افغان[M2]تنعم از میان باد صبا کرد
[B][M1]بشارت بر به کوی می فروشان[M2]که حافظ توبه از زهد ریا کرد
[B][M1]وفا از خواجگان شهر با من[M2]کمال دولت و دین بوالوفا کرد
[A]
[B][M1]بیا که ترک فلک خوان روزه غارت کرد[M2]هلال عید به دور قدح اشارت کرد
[B][M1]ثواب روزه و حج قبول آن کس برد[M2]که خاک میکده عشق را زیارت کرد
[B][M1]مقام اصلی ما گوشه خرابات است[M2]خداش خیر دهاد آن که این عمارت کرد
[B][M1]بهای باده چون لعل چیست جوهر عقل[M2]بیا که سود کسی برد کاین تجارت کرد
[B][M1]نماز در خم آن ابروان محرابی[M2]کسی کند که به خون جگر طهارت کرد
[B][M1]فغان که نرگس جماش شیخ شهر امروز[M2]نظر به دردکشان از سر حقارت کرد
[B][M1]به روی یار نظر کن ز دیده منت دار[M2]که کار دیده نظر از سر بصارت کرد
[B][M1]حدیث عشق ز حافظ شنو نه از واعظ[M2]اگر چه صنعت بسیار در عبارت کرد
[A]
[B][M1]به آب روشن می عارفی طهارت کرد[M2]علی الصباح که میخانه را زیارت کرد
[B][M1]همین که ساغر زرین خور نهان گردید[M2]هلال عید به دور قدح اشارت کرد
[B][M1]خوشا نماز و نیاز کسی که از سر درد[M2]به آب دیده و خون جگر طهارت کرد
[B][M1]امام خواجه که بودش سر نماز دراز[M2]به خون دختر رز خرقه را قصارت کرد
[B][M1]دلم ز حلقه زلفش به جان خرید آشوب[M2]چه سود دید ندانم که این تجارت کرد
[B][M1]اگر امام جماعت طلب کند امروز[M2]خبر دهید که حافظ به می طهارت کرد
[A]
[B][M1]صوفی نهاد دام و سر حقه باز کرد[M2]بنیاد مکر با فلک حقه باز کرد
[B][M1]بازی چرخ بشکندش بیضه در کلاه[M2]زیرا که عرض شعبده با اهل راز کرد
[B][M1]ساقی بیا که شاهد رعنای صوفیان[M2]دیگر به جلوه آمد و آغاز ناز کرد
[B][M1]این مطرب از کجاست که ساز عراق ساخت[M2]و آهنگ بازگشت به راه حجاز کرد
[B][M1]ای دل بیا که ما به پناه خدا رویم[M2]زآنچ آستین کوته و دست دراز کرد
[B][M1]صنعت مکن که هر که محبت نه راست باخت[M2]عشقش به روی دل در معنی فراز کرد
[B][M1]فردا که پیشگاه حقیقت شود پدید[M2]شرمنده ره روی که عمل بر مجاز کرد
[B][M1]ای کبک خوش خرام کجا می‌روی بایست[M2]غره مشو که گربه زاهد نماز کرد
[B][M1]حافظ مکن ملامت رندان که در ازل[M2]ما را خدا ز زهد ریا بی‌نیاز کرد
[A]
[B][M1]بلبلی خون دلی خورد و گلی حاصل کرد[M2]باد غیرت به صدش خار پریشان دل کرد
[B][M1]طوطی ای را به خیال شکری دل خوش بود[M2]ناگهش سیل فنا نقش امل باطل کرد
[B][M1]قرة العین من آن میوه دل یادش باد[M2]که چه آسان بشد و کار مرا مشکل کرد
[B][M1]ساروان بار من افتاد خدا را مددی[M2]که امید کرمم همره این محمل کرد
[B][M1]روی خاکی و نم چشم مرا خوار مدار[M2]چرخ فیروزه طربخانه از این کهگل کرد
[B][M1]آه و فریاد که از چشم حسود مه چرخ[M2]در لحد ماه کمان ابروی من منزل کرد
[B][M1]نزدی شاه رخ و فوت شد امکان حافظ[M2]چه کنم بازی ایام مرا غافل کرد
[A]
[B][M1]چو باد عزم سر کوی یار خواهم کرد[M2]نفس به بوی خوشش مشکبار خواهم کرد
[B][M1]به هرزه بی می و معشوق عمر می‌گذرد[M2]بطالتم بس از امروز کار خواهم کرد
[B][M1]هر آبروی که اندوختم ز دانش و دین[M2]نثار خاک ره آن نگار خواهم کرد
[B][M1]چو شمع صبحدمم شد ز مهر او روشن[M2]که عمر در سر این کار و بار خواهم کرد
[B][M1]به یاد چشم تو خود را خراب خواهم ساخت[M2]بنای عهد قدیم استوار خواهم کرد
[B][M1]صبا کجاست که این جان خون گرفته چو گل[M2]فدای نکهت گیسوی یار خواهم کرد
[B][M1]نفاق و زرق نبخشد صفای دل حافظ[M2]طریق رندی و عشق اختیار خواهم کرد
[A]
[B][M1]دست در حلقه آن زلف دوتا نتوان کرد[M2]تکیه بر عهد تو و باد صبا نتوان کرد
[B][M1]آن چه سعی است من اندر طلبت بنمایم[M2]این قدر هست که تغییر قضا نتوان کرد
[B][M1]دامن دوست به صد خون دل افتاد به دست[M2]به فسوسی که کند خصم رها نتوان کرد
[B][M1]عارضش را به مثل ماه فلک نتوان گفت[M2]نسبت دوست به هر بی سر و پا نتوان کرد
[B][M1]سروبالای من آن گه که درآید به سماع[M2]چه محل جامه جان را که قبا نتوان کرد
[B][M1]نظر پاک تواند رخ جانان دیدن[M2]که در آیینه نظر جز به صفا نتوان کرد
[B][M1]مشکل عشق نه در حوصله دانش ماست[M2]حل این نکته بدین فکر خطا نتوان کرد
[B][M1]غیرتم کشت که محبوب جهانی لیکن[M2]روز و شب عربده با خلق خدا نتوان کرد
[B][M1]من چه گویم که تو را نازکی طبع لطیف[M2]تا به حدیست که آهسته دعا نتوان کرد
[B][M1]بجز ابروی تو محراب دل حافظ نیست[M2]طاعت غیر تو در مذهب ما نتوان کرد
[A]
[B][M1]دل از من برد و روی از من نهان کرد[M2]خدا را با که این بازی توان کرد
[B][M1]شب تنهاییم در قصد جان بود[M2]خیالش لطف‌های بی‌کران کرد
[B][M1]چرا چون لاله خونین دل نباشم[M2]که با ما نرگس او سرگران کرد
[B][M1]که را گویم که با این درد جان سوز[M2]طبیبم قصد جان ناتوان کرد
[B][M1]بدان سان سوخت چون شمعم که بر من[M2]صراحی گریه و بربط فغان کرد
[B][M1]صبا گر چاره داری وقت وقت است[M2]که درد اشتیاقم قصد جان کرد
[B][M1]میان مهربانان کی توان گفت[M2]که یار ما چنین گفت و چنان کرد
[B][M1]عدو با جان حافظ آن نکردی[M2]که تیر چشم آن ابروکمان کرد
[A]
[B][M1]یاد باد آن که ز ما وقت سفر یاد نکرد[M2]به وداعی دل غمدیده ما شاد نکرد
[B][M1]آن جوان بخت که می‌زد رقم خیر و قبول[M2]بنده پیر ندانم ز چه آزاد نکرد
[B][M1]کاغذین جامه به خوناب بشویم که فلک[M2]رهنمونیم به پای علم داد نکرد
[B][M1]دل به امید صدایی که مگر در تو رسد[M2]ناله‌ها کرد در این کوه که فرهاد نکرد
[B][M1]سایه تا بازگرفتی ز چمن مرغ سحر[M2]آشیان در شکن طره شمشاد نکرد
[B][M1]شاید ار پیک صبا از تو بیاموزد کار[M2]زان که چالاکتر از این حرکت باد نکرد
[B][M1]کلک مشاطه صنعش نکشد نقش مراد[M2]هر که اقرار بدین حسن خداداد نکرد
[B][M1]مطربا پرده بگردان و بزن راه عراق[M2]که بدین راه بشد یار و ز ما یاد نکرد
[B][M1]غزلیات عراقیست سرود حافظ[M2]که شنید این ره دلسوز که فریاد نکرد
[A]
[B][M1]رو بر رهش نهادم و بر من گذر نکرد[M2]صد لطف چشم داشتم و یک نظر نکرد
[B][M1]سیل سرشک ما ز دلش کین به درنبرد[M2]در سنگ خاره قطره باران اثر نکرد
[B][M1]یا رب تو آن جوان دلاور نگاه دار[M2]کز تیر آه گوشه نشینان حذر نکرد
[B][M1]ماهی و مرغ دوش ز افغان من نخفت[M2]وان شوخ دیده بین که سر از خواب برنکرد
[B][M1]می‌خواستم که میرمش اندر قدم چو شمع[M2]او خود گذر به ما چو نسیم سحر نکرد
[B][M1]جانا کدام سنگ‌دل بی‌کفایت است[M2]کو پیش زخم تیغ تو جان را سپر نکرد
[B][M1]کلک زبان بریده حافظ در انجمن[M2]با کس نگفت راز تو تا ترک سر نکرد
[A]
[B][M1]دلبر برفت و دلشدگان را خبر نکرد[M2]یاد حریف شهر و رفیق سفر نکرد
[B][M1]یا بخت من طریق مروت فروگذاشت[M2]یا او به شاهراه طریقت گذر نکرد
[B][M1]گفتم مگر به گریه دلش مهربان کنم[M2]چون سخت بود در دل سنگش اثر نکرد
[B][M1]شوخی مکن که مرغ دل بی‌قرار من[M2]سودای دام عاشقی از سر به درنکرد
[B][M1]هر کس که دید روی تو بوسید چشم من[M2]کاری که کرد دیده من بی نظر نکرد
[B][M1]من ایستاده تا کنمش جان فدا چو شمع[M2]او خود گذر به ما چو نسیم سحر نکرد
[A]
[B][M1]دیدی ای دل که غم عشق دگربار چه کرد[M2]چون بشد دلبر و با یار وفادار چه کرد
[B][M1]آه از آن نرگس جادو که چه بازی انگیخت[M2]آه از آن مست که با مردم هشیار چه کرد
[B][M1]اشک من رنگ شفق یافت ز بی‌مهری یار[M2]طالع بی‌شفقت بین که در این کار چه کرد
[B][M1]برقی از منزل لیلی بدرخشید سحر[M2]وه که با خرمن مجنون دل افگار چه کرد
[B][M1]ساقیا جام می‌ام ده که نگارنده غیب[M2]نیست معلوم که در پرده اسرار چه کرد
[B][M1]آن که پرنقش زد این دایره مینایی[M2]کس ندانست که در گردش پرگار چه کرد
[B][M1]فکر عشق آتش غم در دل حافظ زد و سوخت[M2]یار دیرینه ببینید که با یار چه کرد
[A]
[B][M1]دوستان دختر رز توبه ز مستوری کرد[M2]شد سوی محتسب و کار به دستوری کرد
[B][M1]آمد از پرده به مجلس عرقش پاک کنید[M2]تا نگویند حریفان که چرا دوری کرد
[B][M1]مژدگانی بده ای دل که دگر مطرب عشق[M2]راه مستانه زد و چاره مخموری کرد
[B][M1]نه به هفت آب که رنگش به صد آتش نرود[M2]آن چه با خرقه زاهد می انگوری کرد
[B][M1]غنچه گلبن وصلم ز نسیمش بشکفت[M2]مرغ خوشخوان طرب از برگ گل سوری کرد
[B][M1]حافظ افتادگی از دست مده زان که حسود[M2]عرض و مال و دل و دین در سر مغروری کرد
[A]
[B][M1]سال‌ها دل طلب جام جم از ما می‌کرد[M2]وان چه خود داشت ز بیگانه تمنا می‌کرد
[B][M1]گوهری کز صدف کون و مکان بیرون است[M2]طلب از گمشدگان لب دریا می‌کرد
[B][M1]مشکل خویش بر پیر مغان بردم دوش[M2]کو به تأیید نظر حل معما می‌کرد
[B][M1]دیدمش خرم و خندان قدح باده به دست[M2]و اندر آن آینه صد گونه تماشا می‌کرد
[B][M1]گفتم این جام جهان بین به تو کی داد حکیم[M2]گفت آن روز که این گنبد مینا می‌کرد
[B][M1]بی دلی در همه احوال خدا با او بود[M2]او نمی‌دیدش و از دور خدا را می‌کرد
[B][M1]این همه شعبده خویش که می‌کرد این جا[M2]سامری پیش عصا و ید بیضا می‌کرد
[B][M1]گفت آن یار کز او گشت سر دار بلند[M2]جرمش این بود که اسرار هویدا می‌کرد
[B][M1]فیض روح القدس ار باز مدد فرماید[M2]دیگران هم بکنند آن چه مسیحا می‌کرد
[B][M1]گفتمش سلسله زلف بتان از پی چیست[M2]گفت حافظ گله‌ای از دل شیدا می‌کرد
[A]
[B][M1]به سر جام جم آن گه نظر توانی کرد[M2]که خاک میکده کحل بصر توانی کرد
[B][M1]مباش بی می و مطرب که زیر طاق سپهر[M2]بدین ترانه غم از دل به در توانی کرد
[B][M1]گل مراد تو آن گه نقاب بگشاید[M2]که خدمتش چو نسیم سحر توانی کرد
[B][M1]گدایی در میخانه طرفه اکسیریست[M2]گر این عمل بکنی خاک زر توانی کرد
[B][M1]به عزم مرحله عشق پیش نه قدمی[M2]که سودها کنی ار این سفر توانی کرد
[B][M1]تو کز سرای طبیعت نمی‌روی بیرون[M2]کجا به کوی طریقت گذر توانی کرد
[B][M1]جمال یار ندارد نقاب و پرده ولی[M2]غبار ره بنشان تا نظر توانی کرد
[B][M1]بیا که چاره ذوق حضور و نظم امور[M2]به فیض بخشی اهل نظر توانی کرد
[B][M1]ولی تو تا لب معشوق و جام می خواهی[M2]طمع مدار که کار دگر توانی کرد
[B][M1]دلا ز نور هدایت گر آگهی یابی[M2]چو شمع خنده زنان ترک سر توانی کرد
[B][M1]گر این نصیحت شاهانه بشنوی حافظ[M2]به شاهراه حقیقت گذر توانی کرد
[A]
[B][M1]چه مستیست ندانم که رو به ما آورد[M2]که بود ساقی و این باده از کجا آورد
[B][M1]تو نیز باده به چنگ آر و راه صحرا گیر[M2]که مرغ نغمه سرا ساز خوش نوا آورد
[B][M1]دلا چو غنچه شکایت ز کار بسته مکن[M2]که باد صبح نسیم گره گشا آورد
[B][M1]رسیدن گل و نسرین به خیر و خوبی باد[M2]بنفشه شاد و کش آمد سمن صفا آورد
[B][M1]صبا به خوش خبری هدهد سلیمان است[M2]که مژده طرب از گلشن سبا آورد
[B][M1]علاج ضعف دل ما کرشمه ساقیست[M2]برآر سر که طبیب آمد و دوا آورد
[B][M1]مرید پیر مغانم ز من مرنج ای شیخ[M2]چرا که وعده تو کردی و او به جا آورد
[B][M1]به تنگ چشمی آن ترک لشکری نازم[M2]که حمله بر من درویش یک قبا آورد
[B][M1]فلک غلامی حافظ کنون به طوع کند[M2]که التجا به در دولت شما آورد
[A]
[B][M1]صبا وقت سحر بویی ز زلف یار می‌آورد[M2]دل شوریده ما را به بو در کار می‌آورد
[B][M1]من آن شکل صنوبر را ز باغ دیده برکندم[M2]که هر گل کز غمش بشکفت محنت بار می‌آورد
[B][M1]فروغ ماه می‌دیدم ز بام قصر او روشن[M2]که رو از شرم آن خورشید در دیوار می‌آورد
[B][M1]ز بیم غارت عشقش دل پرخون رها کردم[M2]ولی می‌ریخت خون و ره بدان هنجار می‌آورد
[B][M1]به قول مطرب و ساقی برون رفتم گه و بی‌گه[M2]کز آن راه گران قاصد خبر دشوار می‌آورد
[B][M1]سراسر بخشش جانان طریق لطف و احسان بود[M2]اگر تسبیح می‌فرمود اگر زنار می‌آورد
[B][M1]عفاالله چین ابرویش اگر چه ناتوانم کرد[M2]به عشوه هم پیامی بر سر بیمار می‌آورد
[B][M1]عجب می‌داشتم دیشب ز حافظ جام و پیمانه[M2]ولی منعش نمی‌کردم که صوفی وار می‌آورد
[A]
[B][M1]نسیم باد صبا دوشم آگهی آورد[M2]که روز محنت و غم رو به کوتهی آورد
[B][M1]به مطربان صبوحی دهیم جامه چاک[M2]بدین نوید که باد سحرگهی آورد
[B][M1]بیا بیا که تو حور بهشت را رضوان[M2]در این جهان ز برای دل رهی آورد
[B][M1]همی‌رویم به شیراز با عنایت بخت[M2]زهی رفیق که بختم به همرهی آورد
[B][M1]به جبر خاطر ما کوش کاین کلاه نمد[M2]بسا شکست که با افسر شهی آورد
[B][M1]چه ناله‌ها که رسید از دلم به خرمن ماه[M2]چو یاد عارض آن ماه خرگهی آورد
[B][M1]رساند رایت منصور بر فلک حافظ[M2]که التجا به جناب شهنشهی آورد
[A]
[B][M1]یارم چو قدح به دست گیرد[M2]بازار بتان شکست گیرد
[B][M1]هر کس که بدید چشم او گفت[M2]کو محتسبی که مست گیرد
[B][M1]در بحر فتاده‌ام چو ماهی[M2]تا یار مرا به شست گیرد
[B][M1]در پاش فتاده‌ام به زاری[M2]آیا بود آن که دست گیرد
[B][M1]خرم دل آن که همچو حافظ[M2]جامی ز می الست گیرد
[A]
[B][M1]دلم جز مهر مه رویان طریقی بر نمی‌گیرد[M2]ز هر در می‌دهم پندش ولیکن در نمی‌گیرد
[B][M1]خدا را ای نصیحتگو حدیث ساغر و می گو[M2]که نقشی در خیال ما از این خوشتر نمی‌گیرد
[B][M1]بیا ای ساقی گلرخ بیاور باده رنگین[M2]که فکری در درون ما از این بهتر نمی‌گیرد
[B][M1]صراحی می‌کشم پنهان و مردم دفتر انگارند[M2]عجب گر آتش این زرق در دفتر نمی‌گیرد
[B][M1]من این دلق مرقع را بخواهم سوختن روزی[M2]که پیر می فروشانش به جامی بر نمی‌گیرد
[B][M1]از آن رو هست یاران را صفاها با می لعلش[M2]که غیر از راستی نقشی در آن جوهر نمی‌گیرد
[B][M1]سر و چشمی چنین دلکش تو گویی چشم از او بردوز[M2]برو کاین وعظ بی‌معنی مرا در سر نمی‌گیرد
[B][M1]نصیحتگوی رندان را که با حکم قضا جنگ است[M2]دلش بس تنگ می‌بینم مگر ساغر نمی‌گیرد
[B][M1]میان گریه می‌خندم که چون شمع اندر این مجلس[M2]زبان آتشینم هست لیکن در نمی‌گیرد
[B][M1]چه خوش صید دلم کردی بنازم چشم مستت را[M2]که کس مرغان وحشی را از این خوشتر نمی‌گیرد
[B][M1]سخن در احتیاج ما و استغنای معشوق است[M2]چه سود افسونگری ای دل که در دلبر نمی‌گیرد
[B][M1]من آن آیینه را روزی به دست آرم سکندروار[M2]اگر می‌گیرد این آتش زمانی ور نمی‌گیرد
[B][M1]خدا را رحمی ای منعم که درویش سر کویت[M2]دری دیگر نمی‌داند رهی دیگر نمی‌گیرد
[B][M1]بدین شعر تر شیرین ز شاهنشه عجب دارم[M2]که سر تا پای حافظ را چرا در زر نمی‌گیرد
[A]
[B][M1]ساقی ار باده از این دست به جام اندازد[M2]عارفان را همه در شرب مدام اندازد
[B][M1]ور چنین زیر خم زلف نهد دانه خال[M2]ای بسا مرغ خرد را که به دام اندازد
[B][M1]ای خوشا دولت آن مست که در پای حریف[M2]سر و دستار نداند که کدام اندازد
[B][M1]زاهد خام که انکار می و جام کند[M2]پخته گردد چو نظر بر می خام اندازد
[B][M1]روز در کسب هنر کوش که می خوردن روز[M2]دل چون آینه در زنگ ظلام اندازد
[B][M1]آن زمان وقت می صبح فروغ است که شب[M2]گرد خرگاه افق پرده شام اندازد
[B][M1]باده با محتسب شهر ننوشی زنهار[M2]بخورد باده‌ات و سنگ به جام اندازد
[B][M1]حافظا سر ز کله گوشه خورشید برآر[M2]بختت ار قرعه بدان ماه تمام اندازد
[A]
[B][M1]دمی با غم به سر بردن جهان یک سر نمی‌ارزد[M2]به می بفروش دلق ما کز این بهتر نمی‌ارزد
[B][M1]به کوی می فروشانش به جامی بر نمی‌گیرند[M2]زهی سجاده تقوا که یک ساغر نمی‌ارزد
[B][M1]رقیبم سرزنش‌ها کرد کز این باب رخ برتاب[M2]چه افتاد این سر ما را که خاک در نمی‌ارزد
[B][M1]شکوه تاج سلطانی که بیم جان در او درج است[M2]کلاهی دلکش است اما به ترک سر نمی‌ارزد
[B][M1]چه آسان می‌نمود اول غم دریا به بوی سود[M2]غلط کردم که این طوفان به صد گوهر نمی‌ارزد
[B][M1]تو را آن به که روی خود ز مشتاقان بپوشانی[M2]که شادی جهان گیری غم لشکر نمی‌ارزد
[B][M1]چو حافظ در قناعت کوش و از دنیای دون بگذر[M2]که یک جو منت دونان دو صد من زر نمی‌ارزد
[A]
[B][M1]در ازل پرتو حسنت ز تجلی دم زد[M2]عشق پیدا شد و آتش به همه عالم زد
[B][M1]جلوه‌ای کرد رخت دید ملک عشق نداشت[M2]عین آتش شد از این غیرت و بر آدم زد
[B][M1]عقل می‌خواست کز آن شعله چراغ افروزد[M2]برق غیرت بدرخشید و جهان برهم زد
[B][M1]مدعی خواست که آید به تماشاگه راز[M2]دست غیب آمد و بر سینه نامحرم زد
[B][M1]دیگران قرعه قسمت همه بر عیش زدند[M2]دل غمدیده ما بود که هم بر غم زد
[B][M1]جان علوی هوس چاه زنخدان تو داشت[M2]دست در حلقه آن زلف خم اندر خم زد
[B][M1]حافظ آن روز طربنامه عشق تو نوشت[M2]که قلم بر سر اسباب دل خرم زد
[A]
[B][M1]سحر چون خسرو خاور علم بر کوهساران زد[M2]به دست مرحمت یارم در امیدواران زد
[B][M1]چو پیش صبح روشن شد که حال مهر گردون چیست[M2]برآمد خنده‌ای خوش بر غرور کامگاران زد
[B][M1]نگارم دوش در مجلس به عزم رقص چون برخاست[M2]گره بگشود از ابرو و بر دل‌های یاران زد
[B][M1]من از رنگ صلاح آن دم به خون دل بشستم دست[M2]که چشم باده پیمایش صلا بر هوشیاران زد
[B][M1]کدام آهن دلش آموخت این آیین عیاری[M2]کز اول چون برون آمد ره شب زنده داران زد
[B][M1]خیال شهسواری پخت و شد ناگه دل مسکین[M2]خداوندا نگه دارش که بر قلب سواران زد
[B][M1]در آب و رنگ رخسارش چه جان دادیم و خون خوردیم[M2]چو نقشش دست داد اول رقم بر جان سپاران زد
[B][M1]منش با خرقه پشمین کجا اندر کمند آرم[M2]زره مویی که مژگانش ره خنجرگزاران زد
[B][M1]نظر بر قرعه توفیق و یمن دولت شاه است[M2]بده کام دل حافظ که فال بختیاران زد
[B][M1]شهنشاه مظفر فر شجاع ملک و دین منصور[M2]که جود بی‌دریغش خنده بر ابر بهاران زد
[B][M1]از آن ساعت که جام می به دست او مشرف شد[M2]زمانه ساغر شادی به یاد میگساران زد
[B][M1]ز شمشیر سرافشانش ظفر آن روز بدرخشید[M2]که چون خورشید انجم سوز تنها بر هزاران زد
[B][M1]دوام عمر و ملک او بخواه از لطف حق ای دل[M2]که چرخ این سکه دولت به دور روزگاران زد
[A]
[B][M1]راهی بزن که آهی بر ساز آن توان زد[M2]شعری بخوان که با او رطل گران توان زد
[B][M1]بر آستان جانان گر سر توان نهادن[M2]گلبانگ سربلندی بر آسمان توان زد
[B][M1]قد خمیده ما سهلت نماید اما[M2]بر چشم دشمنان تیر از این کمان توان زد
[B][M1]در خانقه نگنجد اسرار عشقبازی[M2]جام می مغانه هم با مغان توان زد
[B][M1]درویش را نباشد برگ سرای سلطان[M2]ماییم و کهنه دلقی کآتش در آن توان زد
[B][M1]اهل نظر دو عالم در یک نظر ببازند[M2]عشق است و داو اول بر نقد جان توان زد
[B][M1]گر دولت وصالت خواهد دری گشودن[M2]سرها بدین تخیل بر آستان توان زد
[B][M1]عشق و شباب و رندی مجموعه مراد است[M2]چون جمع شد معانی گوی بیان توان زد
[B][M1]شد رهزن سلامت زلف تو وین عجب نیست[M2]گر راه زن تو باشی صد کاروان توان زد
[B][M1]حافظ به حق قرآن کز شید و زرق بازآی[M2]باشد که گوی عیشی در این جهان توان زد
[A]
[B][M1]اگر روم ز پی اش فتنه‌ها برانگیزد[M2]ور از طلب بنشینم به کینه برخیزد
[B][M1]و گر به رهگذری یک دم از وفاداری[M2]چو گرد در پی اش افتم چو باد بگریزد
[B][M1]و گر کنم طلب نیم بوسه صد افسوس[M2]ز حقه دهنش چون شکر فروریزد
[B][M1]من آن فریب که در نرگس تو می‌بینم[M2]بس آب روی که با خاک ره برآمیزد
[B][M1]فراز و شیب بیابان عشق دام بلاست[M2]کجاست شیردلی کز بلا نپرهیزد
[B][M1]تو عمر خواه و صبوری که چرخ شعبده باز[M2]هزار بازی از این طرفه‌تر برانگیزد
[B][M1]بر آستانه تسلیم سر بنه حافظ[M2]که گر ستیزه کنی روزگار بستیزد
[A]
[B][M1]به حسن و خلق و وفا کس به یار ما نرسد[M2]تو را در این سخن انکار کار ما نرسد
[B][M1]اگر چه حسن فروشان به جلوه آمده‌اند[M2]کسی به حسن و ملاحت به یار ما نرسد
[B][M1]به حق صحبت دیرین که هیچ محرم راز[M2]به یار یک جهت حق گزار ما نرسد
[B][M1]هزار نقش برآید ز کلک صنع و یکی[M2]به دلپذیری نقش نگار ما نرسد
[B][M1]هزار نقد به بازار کائنات آرند[M2]یکی به سکه صاحب عیار ما نرسد
[B][M1]دریغ قافله عمر کان چنان رفتند[M2]که گردشان به هوای دیار ما نرسد
[B][M1]دلا ز رنج حسودان مرنج و واثق باش[M2]که بد به خاطر امیدوار ما نرسد
[B][M1]چنان بزی که اگر خاک ره شوی کس را[M2]غبار خاطری از رهگذار ما نرسد
[B][M1]بسوخت حافظ و ترسم که شرح قصه او[M2]به سمع پادشه کامگار ما نرسد
[A]
[B][M1]هر که را با خط سبزت سر سودا باشد[M2]پای از این دایره بیرون ننهد تا باشد
[B][M1]من چو از خاک لحد لاله صفت برخیزم[M2]داغ سودای توام سر سویدا باشد
[B][M1]تو خود ای گوهر یک دانه کجایی آخر[M2]کز غمت دیده مردم همه دریا باشد
[B][M1]از بن هر مژه‌ام آب روان است بیا[M2]اگرت میل لب جوی و تماشا باشد
[B][M1]چون گل و می دمی از پرده برون آی و درآ[M2]که دگرباره ملاقات نه پیدا باشد
[B][M1]ظل ممدود خم زلف توام بر سر باد[M2]کاندر این سایه قرار دل شیدا باشد
[B][M1]چشمت از ناز به حافظ نکند میل آری[M2]سرگرانی صفت نرگس رعنا باشد
[A]
[B][M1]من و انکار شراب این چه حکایت باشد[M2]غالبا این قدرم عقل و کفایت باشد
[B][M1]تا به غایت ره میخانه نمی‌دانستم[M2]ور نه مستوری ما تا به چه غایت باشد
[B][M1]زاهد و عجب و نماز و من و مستی و نیاز[M2]تا تو را خود ز میان با که عنایت باشد
[B][M1]زاهد ار راه به رندی نبرد معذور است[M2]عشق کاریست که موقوف هدایت باشد
[B][M1]من که شب‌ها ره تقوا زده‌ام با دف و چنگ[M2]این زمان سر به ره آرم چه حکایت باشد
[B][M1]بنده پیر مغانم که ز جهلم برهاند[M2]پیر ما هر چه کند عین عنایت باشد
[B][M1]دوش از این غصه نخفتم که رفیقی می‌گفت[M2]حافظ ار مست بود جای شکایت باشد
[A]
[B][M1]نقد صوفی نه همه صافی بی‌غش باشد[M2]ای بسا خرقه که مستوجب آتش باشد
[B][M1]صوفی ما که ز ورد سحری مست شدی[M2]شامگاهش نگران باش که سرخوش باشد
[B][M1]خوش بود گر محک تجربه آید به میان[M2]تا سیه روی شود هر که در او غش باشد
[B][M1]خط ساقی گر از این گونه زند نقش بر آب[M2]ای بسا رخ که به خونابه منقش باشد
[B][M1]ناز پرورد تنعم نبرد راه به دوست[M2]عاشقی شیوه رندان بلاکش باشد
[B][M1]غم دنیای دنی چند خوری باده بخور[M2]حیف باشد دل دانا که مشوش باشد
[B][M1]دلق و سجاده حافظ ببرد باده فروش[M2]گر شرابش ز کف ساقی مه وش باشد
[A]
[B][M1]خوش است خلوت اگر یار یار من باشد[M2]نه من بسوزم و او شمع انجمن باشد
[B][M1]من آن نگین سلیمان به هیچ نستانم[M2]که گاه گاه بر او دست اهرمن باشد
[B][M1]روا مدار خدایا که در حریم وصال[M2]رقیب محرم و حرمان نصیب من باشد
[B][M1]همای گو مفکن سایه شرف هرگز[M2]در آن دیار که طوطی کم از زغن باشد
[B][M1]بیان شوق چه حاجت که سوز آتش دل[M2]توان شناخت ز سوزی که در سخن باشد
[B][M1]هوای کوی تو از سر نمی‌رود آری[M2]غریب را دل سرگشته با وطن باشد
[B][M1]به سان سوسن اگر ده زبان شود حافظ[M2]چو غنچه پیش تواش مهر بر دهن باشد
[A]
[B][M1]کی شعر تر انگیزد خاطر که حزین باشد[M2]یک نکته از این معنی گفتیم و همین باشد
[B][M1]از لعل تو گر یابم انگشتری زنهار[M2]صد ملک سلیمانم در زیر نگین باشد
[B][M1]غمناک نباید بود از طعن حسود ای دل[M2]شاید که چو وابینی خیر تو در این باشد
[B][M1]هر کو نکند فهمی زین کلک خیال انگیز[M2]نقشش به حرام ار خود صورتگر چین باشد
[B][M1]جام می و خون دل هر یک به کسی دادند[M2]در دایره قسمت اوضاع چنین باشد
[B][M1]در کار گلاب و گل حکم ازلی این بود[M2]کاین شاهد بازاری وان پرده نشین باشد
[B][M1]آن نیست که حافظ را رندی بشد از خاطر[M2]کاین سابقه پیشین تا روز پسین باشد
[A]
[B][M1]خوش آمد گل وز آن خوشتر نباشد[M2]که در دستت به جز ساغر نباشد
[B][M1]زمان خوشدلی دریاب و در یاب[M2]که دایم در صدف گوهر نباشد
[B][M1]غنیمت دان و می خور در گلستان[M2]که گل تا هفته دیگر نباشد
[B][M1]ایا پرلعل کرده جام زرین[M2]ببخشا بر کسی کش زر نباشد
[B][M1]بیا ای شیخ و از خمخانه ما[M2]شرابی خور که در کوثر نباشد
[B][M1]بشوی اوراق اگر همدرس مایی[M2]که علم عشق در دفتر نباشد
[B][M1]ز من بنیوش و دل در شاهدی بند[M2]که حسنش بسته زیور نباشد
[B][M1]شرابی بی خمارم بخش یا رب[M2]که با وی هیچ درد سر نباشد
[B][M1]من از جان بنده سلطان اویسم[M2]اگر چه یادش از چاکر نباشد
[B][M1]به تاج عالم آرایش که خورشید[M2]چنین زیبنده افسر نباشد
[B][M1]کسی گیرد خطا بر نظم حافظ[M2]که هیچش لطف در گوهر نباشد
[A]
[B][M1]گل بی رخ یار خوش نباشد[M2]بی باده بهار خوش نباشد
[B][M1]طرف چمن و طواف بستان[M2]بی لاله عذار خوش نباشد
[B][M1]رقصیدن سرو و حالت گل[M2]بی صوت هزار خوش نباشد
[B][M1]با یار شکرلب گل اندام[M2]بی بوس و کنار خوش نباشد
[B][M1]هر نقش که دست عقل بندد[M2]جز نقش نگار خوش نباشد
[B][M1]جان نقد محقر است حافظ[M2]از بهر نثار خوش نباشد
[A]
[B][M1]نفس باد صبا مشک فشان خواهد شد[M2]عالم پیر دگرباره جوان خواهد شد
[B][M1]ارغوان جام عقیقی به سمن خواهد داد[M2]چشم نرگس به شقایق نگران خواهد شد
[B][M1]این تطاول که کشید از غم هجران بلبل[M2]تا سراپرده گل نعره زنان خواهد شد
[B][M1]گر ز مسجد به خرابات شدم خرده مگیر[M2]مجلس وعظ دراز است و زمان خواهد شد
[B][M1]ای دل ار عشرت امروز به فردا فکنی[M2]مایه نقد بقا را که ضمان خواهد شد
[B][M1]ماه شعبان منه از دست قدح کاین خورشید[M2]از نظر تا شب عید رمضان خواهد شد
[B][M1]گل عزیز است غنیمت شمریدش صحبت[M2]که به باغ آمد از این راه و از آن خواهد شد
[B][M1]مطربا مجلس انس است غزل خوان و سرود[M2]چند گویی که چنین رفت و چنان خواهد شد
[B][M1]حافظ از بهر تو آمد سوی اقلیم وجود[M2]قدمی نه به وداعش که روان خواهد شد
[A]
[B][M1]مرا مهر سیه چشمان ز سر بیرون نخواهد شد[M2]قضای آسمان است این و دیگرگون نخواهد شد
[B][M1]رقیب آزارها فرمود و جای آشتی نگذاشت[M2]مگر آه سحرخیزان سوی گردون نخواهد شد
[B][M1]مرا روز ازل کاری به جز رندی نفرمودند[M2]هر آن قسمت که آن جا رفت از آن افزون نخواهد شد
[B][M1]خدا را محتسب ما را به فریاد دف و نی بخش[M2]که ساز شرع از این افسانه بی‌قانون نخواهد شد
[B][M1]مجال من همین باشد که پنهان عشق او ورزم[M2]کنار و بوس و آغوشش چه گویم چون نخواهد شد
[B][M1]شراب لعل و جای امن و یار مهربان ساقی[M2]دلا کی به شود کارت اگر اکنون نخواهد شد
[B][M1]مشوی ای دیده نقش غم ز لوح سینه حافظ[M2]که زخم تیغ دلدار است و رنگ خون نخواهد شد
[A]
[B][M1]روز هجران و شب فرقت یار آخر شد[M2]زدم این فال و گذشت اختر و کار آخر شد
[B][M1]آن همه ناز و تنعم که خزان می‌فرمود[M2]عاقبت در قدم باد بهار آخر شد
[B][M1]شکر ایزد که به اقبال کله گوشه گل[M2]نخوت باد دی و شوکت خار آخر شد
[B][M1]صبح امید که بد معتکف پرده غیب[M2]گو برون آی که کار شب تار آخر شد
[B][M1]آن پریشانی شب‌های دراز و غم دل[M2]همه در سایه گیسوی نگار آخر شد
[B][M1]باورم نیست ز بدعهدی ایام هنوز[M2]قصه غصه که در دولت یار آخر شد
[B][M1]ساقیا لطف نمودی قدحت پرمی باد[M2]که به تدبیر تو تشویش خمار آخر شد
[B][M1]در شمار ار چه نیاورد کسی حافظ را[M2]شکر کان محنت بی‌حد و شمار آخر شد
[A]
[B][M1]ستاره‌ای بدرخشید و ماه مجلس شد[M2]دل رمیده ما را رفیق و مونس شد
[B][M1]نگار من که به مکتب نرفت و خط ننوشت[M2]به غمزه مسئله آموز صد مدرس شد
[B][M1]به بوی او دل بیمار عاشقان چو صبا[M2]فدای عارض نسرین و چشم نرگس شد
[B][M1]به صدر مصطبه‌ام می‌نشاند اکنون دوست[M2]گدای شهر نگه کن که میر مجلس شد
[B][M1]خیال آب خضر بست و جام اسکندر[M2]به جرعه نوشی سلطان ابوالفوارس شد
[B][M1]طربسرای محبت کنون شود معمور[M2]که طاق ابروی یار منش مهندس شد
[B][M1]لب از ترشح می پاک کن برای خدا[M2]که خاطرم به هزاران گنه موسوس شد
[B][M1]کرشمه تو شرابی به عاشقان پیمود[M2]که علم بی‌خبر افتاد و عقل بی‌حس شد
[B][M1]چو زر عزیز وجود است نظم من آری[M2]قبول دولتیان کیمیای این مس شد
[B][M1]ز راه میکده یاران عنان بگردانید[M2]چرا که حافظ از این راه رفت و مفلس شد
[A]
[B][M1]گداخت جان که شود کار دل تمام و نشد[M2]بسوختیم در این آرزوی خام و نشد
[B][M1]به لابه گفت شبی میر مجلس تو شوم[M2]شدم به رغبت خویشش کمین غلام و نشد
[B][M1]پیام داد که خواهم نشست با رندان[M2]بشد به رندی و دردی کشیم نام و نشد
[B][M1]رواست در بر اگر می‌تپد کبوتر دل[M2]که دید در ره خود تاب و پیچ دام و نشد
[B][M1]بدان هوس که به مستی ببوسم آن لب لعل[M2]چه خون که در دلم افتاد همچو جام و نشد
[B][M1]به کوی عشق منه بی‌دلیل راه قدم[M2]که من به خویش نمودم صد اهتمام و نشد
[B][M1]فغان که در طلب گنج نامه مقصود[M2]شدم خراب جهانی ز غم تمام و نشد
[B][M1]دریغ و درد که در جست و جوی گنج حضور[M2]بسی شدم به گدایی بر کرام و نشد
[B][M1]هزار حیله برانگیخت حافظ از سر فکر[M2]در آن هوس که شود آن نگار رام و نشد
[A]
[B][M1]یاری اندر کس نمی‌بینیم یاران را چه شد[M2]دوستی کی آخر آمد دوستداران را چه شد
[B][M1]آب حیوان تیره گون شد خضر فرخ پی کجاست[M2]خون چکید از شاخ گل باد بهاران را چه شد
[B][M1]کس نمی‌گوید که یاری داشت حق دوستی[M2]حق شناسان را چه حال افتاد یاران را چه شد
[B][M1]لعلی از کان مروت برنیامد سال‌هاست[M2]تابش خورشید و سعی باد و باران را چه شد
[B][M1]شهر یاران بود و خاک مهربانان این دیار[M2]مهربانی کی سر آمد شهریاران را چه شد
[B][M1]گوی توفیق و کرامت در میان افکنده‌اند[M2]کس به میدان در نمی‌آید سواران را چه شد
[B][M1]صدهزاران گل شکفت و بانگ مرغی برنخاست[M2]عندلیبان را چه پیش آمد هزاران را چه شد
[B][M1]زهره سازی خوش نمی‌سازد مگر عودش بسوخت[M2]کس ندارد ذوق مستی میگساران را چه شد
[B][M1]حافظ اسرار الهی کس نمی‌داند خموش[M2]از که می‌پرسی که دور روزگاران را چه شد
[A]
[B][M1]زاهد خلوت نشین دوش به میخانه شد[M2]از سر پیمان برفت با سر پیمانه شد
[B][M1]صوفی مجلس که دی جام و قدح می‌شکست[M2]باز به یک جرعه می عاقل و فرزانه شد
[B][M1]شاهد عهد شباب آمده بودش به خواب[M2]باز به پیرانه سر عاشق و دیوانه شد
[B][M1]مغبچه‌ای می‌گذشت راهزن دین و دل[M2]در پی آن آشنا از همه بیگانه شد
[B][M1]آتش رخسار گل خرمن بلبل بسوخت[M2]چهره خندان شمع آفت پروانه شد
[B][M1]گریه شام و سحر شکر که ضایع نگشت[M2]قطره باران ما گوهر یک دانه شد
[B][M1]نرگس ساقی بخواند آیت افسونگری[M2]حلقه اوراد ما مجلس افسانه شد
[B][M1]منزل حافظ کنون بارگه پادشاست[M2]دل بر دلدار رفت جان بر جانانه شد
[A]
[B][M1]دوش از جناب آصف پیک بشارت آمد[M2]کز حضرت سلیمان عشرت اشارت آمد
[B][M1]خاک وجود ما را از آب دیده گل کن[M2]ویرانسرای دل را گاه عمارت آمد
[B][M1]این شرح بی‌نهایت کز زلف یار گفتند[M2]حرفیست از هزاران کاندر عبارت آمد
[B][M1]عیبم بپوش زنهار ای خرقه می آلود[M2]کان پاک پاکدامن بهر زیارت آمد
[B][M1]امروز جای هر کس پیدا شود ز خوبان[M2]کان ماه مجلس افروز اندر صدارت آمد
[B][M1]بر تخت جم که تاجش معراج آسمان است[M2]همت نگر که موری با آن حقارت آمد
[B][M1]از چشم شوخش ای دل ایمان خود نگه دار[M2]کان جادوی کمانکش بر عزم غارت آمد
[B][M1]آلوده‌ای تو حافظ فیضی ز شاه درخواه[M2]کان عنصر سماحت بهر طهارت آمد
[B][M1]دریاست مجلس او دریاب وقت و در یاب[M2]هان ای زیان رسیده وقت تجارت آمد
[A]
[B][M1]عشق تو نهال حیرت آمد[M2]وصل تو کمال حیرت آمد
[B][M1]بس غرقه حال وصل کآخر[M2]هم بر سر حال حیرت آمد
[B][M1]یک دل بنما که در ره او[M2]بر چهره نه خال حیرت آمد
[B][M1]نه وصل بماند و نه واصل[M2]آن جا که خیال حیرت آمد
[B][M1]از هر طرفی که گوش کردم[M2]آواز سؤال حیرت آمد
[B][M1]شد منهزم از کمال عزت[M2]آن را که جلال حیرت آمد
[B][M1]سر تا قدم وجود حافظ[M2]در عشق نهال حیرت آمد
[A]
[B][M1]در نمازم خم ابروی تو با یاد آمد[M2]حالتی رفت که محراب به فریاد آمد
[B][M1]از من اکنون طمع صبر و دل و هوش مدار[M2]کان تحمل که تو دیدی همه بر باد آمد
[B][M1]باده صافی شد و مرغان چمن مست شدند[M2]موسم عاشقی و کار به بنیاد آمد
[B][M1]بوی بهبود ز اوضاع جهان می‌شنوم[M2]شادی آورد گل و باد صبا شاد آمد
[B][M1]ای عروس هنر از بخت شکایت منما[M2]حجله حسن بیارای که داماد آمد
[B][M1]دلفریبان نباتی همه زیور بستند[M2]دلبر ماست که با حسن خداداد آمد
[B][M1]زیر بارند درختان که تعلق دارند[M2]ای خوشا سرو که از بار غم آزاد آمد
[B][M1]مطرب از گفته حافظ غزلی نغز بخوان[M2]تا بگویم که ز عهد طربم یاد آمد
[A]
[B][M1]مژده ای دل که دگر باد صبا بازآمد[M2]هدهد خوش خبر از طرف سبا بازآمد
[B][M1]برکش ای مرغ سحر نغمه داوودی باز[M2]که سلیمان گل از باد هوا بازآمد
[B][M1]عارفی کو که کند فهم زبان سوسن[M2]تا بپرسد که چرا رفت و چرا بازآمد
[B][M1]مردمی کرد و کرم لطف خداداد به من[M2]کان بت ماه رخ از راه وفا بازآمد
[B][M1]لاله بوی می نوشین بشنید از دم صبح[M2]داغ دل بود به امید دوا بازآمد
[B][M1]چشم من در ره این قافله راه بماند[M2]تا به گوش دلم آواز درا بازآمد
[B][M1]گر چه حافظ در رنجش زد و پیمان بشکست[M2]لطف او بین که به لطف از در ما بازآمد
[A]
[B][M1]صبا به تهنیت پیر می فروش آمد[M2]که موسم طرب و عیش و ناز و نوش آمد
[B][M1]هوا مسیح نفس گشت و باد نافه گشای[M2]درخت سبز شد و مرغ در خروش آمد
[B][M1]تنور لاله چنان برفروخت باد بهار[M2]که غنچه غرق عرق گشت و گل به جوش آمد
[B][M1]به گوش هوش نیوش از من و به عشرت کوش[M2]که این سخن سحر از هاتفم به گوش آمد
[B][M1]ز فکر تفرقه بازآی تا شوی مجموع[M2]به حکم آن که چو شد اهرمن سروش آمد
[B][M1]ز مرغ صبح ندانم که سوسن آزاد[M2]چه گوش کرد که با ده زبان خموش آمد
[B][M1]چه جای صحبت نامحرم است مجلس انس[M2]سر پیاله بپوشان که خرقه پوش آمد
[B][M1]ز خانقاه به میخانه می‌رود حافظ[M2]مگر ز مستی زهد ریا به هوش آمد
[A]
[B][M1]سحرم دولت بیدار به بالین آمد[M2]گفت برخیز که آن خسرو شیرین آمد
[B][M1]قدحی درکش و سرخوش به تماشا بخرام[M2]تا ببینی که نگارت به چه آیین آمد
[B][M1]مژدگانی بده ای خلوتی نافه گشای[M2]که ز صحرای ختن آهوی مشکین آمد
[B][M1]گریه آبی به رخ سوختگان بازآورد[M2]ناله فریادرس عاشق مسکین آمد
[B][M1]مرغ دل باز هوادار کمان ابروییست[M2]ای کبوتر نگران باش که شاهین آمد
[B][M1]ساقیا می بده و غم مخور از دشمن و دوست[M2]که به کام دل ما آن بشد و این آمد
[B][M1]رسم بدعهدی ایام چو دید ابر بهار[M2]گریه‌اش بر سمن و سنبل و نسرین آمد
[B][M1]چون صبا گفته حافظ بشنید از بلبل[M2]عنبرافشان به تماشای ریاحین آمد
[A]
[B][M1]نه هر که چهره برافروخت دلبری داند[M2]نه هر که آینه سازد سکندری داند
[B][M1]نه هر که طرف کله کج نهاد و تند نشست[M2]کلاه داری و آیین سروری داند
[B][M1]تو بندگی چو گدایان به شرط مزد مکن[M2]که دوست خود روش بنده پروری داند
[B][M1]غلام همت آن رند عافیت سوزم[M2]که در گداصفتی کیمیاگری داند
[B][M1]وفا و عهد نکو باشد ار بیاموزی[M2]وگرنه هر که تو بینی ستمگری داند
[B][M1]بباختم دل دیوانه و ندانستم[M2]که آدمی بچه‌ای شیوه پری داند
[B][M1]هزار نکته باریکتر ز مو این جاست[M2]نه هر که سر بتراشد قلندری داند
[B][M1]مدار نقطه بینش ز خال توست مرا[M2]که قدر گوهر یک دانه جوهری داند
[B][M1]به قد و چهره هر آن کس که شاه خوبان شد[M2]جهان بگیرد اگر دادگستری داند
[B][M1]ز شعر دلکش حافظ کسی بود آگاه[M2]که لطف طبع و سخن گفتن دری داند
[A]
[B][M1]هر که شد محرم دل در حرم یار بماند[M2]وان که این کار ندانست در انکار بماند
[B][M1]اگر از پرده برون شد دل من عیب مکن[M2]شکر ایزد که نه در پرده پندار بماند
[B][M1]صوفیان واستدند از گرو می همه رخت[M2]دلق ما بود که در خانه خمار بماند
[B][M1]محتسب شیخ شد و فسق خود از یاد ببرد[M2]قصه ماست که در هر سر بازار بماند
[B][M1]هر می لعل کز آن دست بلورین ستدیم[M2]آب حسرت شد و در چشم گهربار بماند
[B][M1]جز دل من کز ازل تا به ابد عاشق رفت[M2]جاودان کس نشنیدیم که در کار بماند
[B][M1]گشت بیمار که چون چشم تو گردد نرگس[M2]شیوه تو نشدش حاصل و بیمار بماند
[B][M1]از صدای سخن عشق ندیدم خوشتر[M2]یادگاری که در این گنبد دوار بماند
[B][M1]داشتم دلقی و صد عیب مرا می‌پوشید[M2]خرقه رهن می و مطرب شد و زنار بماند
[B][M1]بر جمال تو چنان صورت چین حیران شد[M2]که حدیثش همه جا در در و دیوار بماند
[B][M1]به تماشاگه زلفش دل حافظ روزی[M2]شد که بازآید و جاوید گرفتار بماند
[A]
[B][M1]رسید مژده که ایام غم نخواهد ماند[M2]چنان نماند چنین نیز هم نخواهد ماند
[B][M1]من ار چه در نظر یار خاکسار شدم[M2]رقیب نیز چنین محترم نخواهد ماند
[B][M1]چو پرده دار به شمشیر می‌زند همه را[M2]کسی مقیم حریم حرم نخواهد ماند
[B][M1]چه جای شکر و شکایت ز نقش نیک و بد است[M2]چو بر صحیفه هستی رقم نخواهد ماند
[B][M1]سرود مجلس جمشید گفته‌اند این بود[M2]که جام باده بیاور که جم نخواهد ماند
[B][M1]غنیمتی شمر ای شمع وصل پروانه[M2]که این معامله تا صبحدم نخواهد ماند
[B][M1]توانگرا دل درویش خود به دست آور[M2]که مخزن زر و گنج درم نخواهد ماند
[B][M1]بدین رواق زبرجد نوشته‌اند به زر[M2]که جز نکویی اهل کرم نخواهد ماند
[B][M1]ز مهربانی جانان طمع مبر حافظ[M2]که نقش جور و نشان ستم نخواهد ماند
[A]
[B][M1]ای پسته تو خنده زده بر حدیث قند[M2]مشتاقم از برای خدا یک شکر بخند
[B][M1]طوبی ز قامت تو نیارد که دم زند[M2]زین قصه بگذرم که سخن می‌شود بلند
[B][M1]خواهی که برنخیزدت از دیده رود خون[M2]دل در وفای صحبت رود کسان مبند
[B][M1]گر جلوه می‌نمایی و گر طعنه می‌زنی[M2]ما نیستیم معتقد شیخ خودپسند
[B][M1]ز آشفتگی حال من آگاه کی شود[M2]آن را که دل نگشت گرفتار این کمند
[B][M1]بازار شوق گرم شد آن سروقد کجاست[M2]تا جان خود بر آتش رویش کنم سپند
[B][M1]جایی که یار ما به شکرخنده دم زند[M2]ای پسته کیستی تو خدا را به خود مخند
[B][M1]حافظ چو ترک غمزه ترکان نمی‌کنی[M2]دانی کجاست جای تو خوارزم یا خجند
[A]
[B][M1]بعد از این دست من و دامن آن سرو بلند[M2]که به بالای چمان از بن و بیخم برکند
[B][M1]حاجت مطرب و می نیست تو برقع بگشا[M2]که به رقص آوردم آتش رویت چو سپند
[B][M1]هیچ رویی نشود آینه حجله بخت[M2]مگر آن روی که مالند در آن سم سمند
[B][M1]گفتم اسرار غمت هر چه بود گو می‌باش[M2]صبر از این بیش ندارم چه کنم تا کی و چند
[B][M1]مکش آن آهوی مشکین مرا ای صیاد[M2]شرم از آن چشم سیه دار و مبندش به کمند
[B][M1]من خاکی که از این در نتوانم برخاست[M2]از کجا بوسه زنم بر لب آن قصر بلند
[B][M1]باز مستان دل از آن گیسوی مشکین حافظ[M2]زان که دیوانه همان به که بود اندر بند
[A]
[B][M1]حسب حالی ننوشتی و شد ایامی چند[M2]محرمی کو که فرستم به تو پیغامی چند
[B][M1]ما بدان مقصد عالی نتوانیم رسید[M2]هم مگر پیش نهد لطف شما گامی چند
[B][M1]چون می از خم به سبو رفت و گل افکند نقاب[M2]فرصت عیش نگه دار و بزن جامی چند
[B][M1]قند آمیخته با گل نه علاج دل ماست[M2]بوسه‌ای چند برآمیز به دشنامی چند
[B][M1]زاهد از کوچه رندان به سلامت بگذر[M2]تا خرابت نکند صحبت بدنامی چند
[B][M1]عیب می جمله چو گفتی هنرش نیز بگو[M2]نفی حکمت مکن از بهر دل عامی چند
[B][M1]ای گدایان خرابات خدا یار شماست[M2]چشم انعام مدارید ز انعامی چند
[B][M1]پیر میخانه چه خوش گفت به دردی کش خویش[M2]که مگو حال دل سوخته با خامی چند
[B][M1]حافظ از شوق رخ مهر فروغ تو بسوخت[M2]کامگارا نظری کن سوی ناکامی چند
[A]
[B][M1]دوش وقت سحر از غصه نجاتم دادند[M2]واندر آن ظلمت شب آب حیاتم دادند
[B][M1]بیخود از شعشعه پرتو ذاتم کردند[M2]باده از جام تجلی صفاتم دادند
[B][M1]چه مبارک سحری بود و چه فرخنده شبی[M2]آن شب قدر که این تازه براتم دادند
[B][M1]بعد از این روی من و آینه وصف جمال[M2]که در آن جا خبر از جلوه ذاتم دادند
[B][M1]من اگر کامروا گشتم و خوشدل چه عجب[M2]مستحق بودم و این‌ها به زکاتم دادند
[B][M1]هاتف آن روز به من مژده این دولت داد[M2]که بدان جور و جفا صبر و ثباتم دادند
[B][M1]این همه شهد و شکر کز سخنم می‌ریزد[M2]اجر صبریست کز آن شاخ نباتم دادند
[B][M1]همت حافظ و انفاس سحرخیزان بود[M2]که ز بند غم ایام نجاتم دادند
[A]
[B][M1]دوش دیدم که ملایک در میخانه زدند[M2]گل آدم بسرشتند و به پیمانه زدند
[B][M1]ساکنان حرم ستر و عفاف ملکوت[M2]با من راه نشین باده مستانه زدند
[B][M1]آسمان بار امانت نتوانست کشید[M2]قرعه کار به نام من دیوانه زدند
[B][M1]جنگ هفتاد و دو ملت همه را عذر بنه[M2]چون ندیدند حقیقت ره افسانه زدند
[B][M1]شکر ایزد که میان من و او صلح افتاد[M2]صوفیان رقص کنان ساغر شکرانه زدند
[B][M1]آتش آن نیست که از شعله او خندد شمع[M2]آتش آن است که در خرمن پروانه زدند
[B][M1]کس چو حافظ نگشاد از رخ اندیشه نقاب[M2]تا سر زلف سخن را به قلم شانه زدند
[A]
[B][M1]نقدها را بود آیا که عیاری گیرند[M2]تا همه صومعه داران پی کاری گیرند
[B][M1]مصلحت دید من آن است که یاران همه کار[M2]بگذارند و خم طره یاری گیرند
[B][M1]خوش گرفتند حریفان سر زلف ساقی[M2]گر فلکشان بگذارد که قراری گیرند
[B][M1]قوت بازوی پرهیز به خوبان مفروش[M2]که در این خیل حصاری به سواری گیرند
[B][M1]یا رب این بچه ترکان چه دلیرند به خون[M2]که به تیر مژه هر لحظه شکاری گیرند
[B][M1]رقص بر شعر تر و ناله نی خوش باشد[M2]خاصه رقصی که در آن دست نگاری گیرند
[B][M1]حافظ ابنای زمان را غم مسکینان نیست[M2]زین میان گر بتوان به که کناری گیرند
[A]
[B][M1]گر می فروش حاجت رندان روا کند[M2]ایزد گنه ببخشد و دفع بلا کند
[B][M1]ساقی به جام عدل بده باده تا گدا[M2]غیرت نیاورد که جهان پربلا کند
[B][M1]حقا کز این غمان برسد مژده امان[M2]گر سالکی به عهد امانت وفا کند
[B][M1]گر رنج پیش آید و گر راحت ای حکیم[M2]نسبت مکن به غیر که این‌ها خدا کند
[B][M1]در کارخانه‌ای که ره عقل و فضل نیست[M2]فهم ضعیف رای فضولی چرا کند
[B][M1]مطرب بساز پرده که کس بی اجل نمرد[M2]وان کو نه این ترانه سراید خطا کند
[B][M1]ما را که درد عشق و بلای خمار کشت[M2]یا وصل دوست یا می صافی دوا کند
[B][M1]جان رفت در سر می و حافظ به عشق سوخت[M2]عیسی دمی کجاست که احیای ما کند
[A]
[B][M1]دلا بسوز که سوز تو کارها بکند[M2]نیاز نیم شبی دفع صد بلا بکند
[B][M1]عتاب یار پری چهره عاشقانه بکش[M2]که یک کرشمه تلافی صد جفا بکند
[B][M1]ز ملک تا ملکوتش حجاب بردارند[M2]هر آن که خدمت جام جهان نما بکند
[B][M1]طبیب عشق مسیحادم است و مشفق لیک[M2]چو درد در تو نبیند که را دوا بکند
[B][M1]تو با خدای خود انداز کار و دل خوش دار[M2]که رحم اگر نکند مدعی خدا بکند
[B][M1]ز بخت خفته ملولم بود که بیداری[M2]به وقت فاتحه صبح یک دعا بکند
[B][M1]بسوخت حافظ و بویی به زلف یار نبرد[M2]مگر دلالت این دولتش صبا بکند
[A]
[B][M1]مرا به رندی و عشق آن فضول عیب کند[M2]که اعتراض بر اسرار علم غیب کند
[B][M1]کمال سر محبت ببین نه نقص گناه[M2]که هر که بی‌هنر افتد نظر به عیب کند
[B][M1]ز عطر حور بهشت آن نفس برآید بوی[M2]که خاک میکده ما عبیر جیب کند
[B][M1]چنان زند ره اسلام غمزه ساقی[M2]که اجتناب ز صهبا مگر صهیب کند
[B][M1]کلید گنج سعادت قبول اهل دل است[M2]مباد آن که در این نکته شک و ریب کند
[B][M1]شبان وادی ایمن گهی رسد به مراد[M2]که چند سال به جان خدمت شعیب کند
[B][M1]ز دیده خون بچکاند فسانه حافظ[M2]چو یاد وقت زمان شباب و شیب کند
[A]
[B][M1]طایر دولت اگر باز گذاری بکند[M2]یار بازآید و با وصل قراری بکند
[B][M1]دیده را دستگه در و گهر گر چه نماند[M2]بخورد خونی و تدبیر نثاری بکند
[B][M1]دوش گفتم بکند لعل لبش چاره من[M2]هاتف غیب ندا داد که آری بکند
[B][M1]کس نیارد بر او دم زند از قصه ما[M2]مگرش باد صبا گوش گذاری بکند
[B][M1]داده‌ام باز نظر را به تذروی پرواز[M2]بازخواند مگرش نقش و شکاری بکند
[B][M1]شهر خالیست ز عشاق بود کز طرفی[M2]مردی از خویش برون آید و کاری بکند
[B][M1]کو کریمی که ز بزم طربش غمزده‌ای[M2]جرعه‌ای درکشد و دفع خماری بکند
[B][M1]یا وفا یا خبر وصل تو یا مرگ رقیب[M2]بود آیا که فلک زین دو سه کاری بکند
[B][M1]حافظا گر نروی از در او هم روزی[M2]گذری بر سرت از گوشه کناری بکند
[A]
[B][M1]کلک مشکین تو روزی که ز ما یاد کند[M2]ببرد اجر دو صد بنده که آزاد کند
[B][M1]قاصد منزل سلمی که سلامت بادش[M2]چه شود گر به سلامی دل ما شاد کند
[B][M1]امتحان کن که بسی گنج مرادت بدهند[M2]گر خرابی چو مرا لطف تو آباد کند
[B][M1]یا رب اندر دل آن خسرو شیرین انداز[M2]که به رحمت گذری بر سر فرهاد کند
[B][M1]شاه را به بود از طاعت صدساله و زهد[M2]قدر یک ساعته عمری که در او داد کند
[B][M1]حالیا عشوه ناز تو ز بنیادم برد[M2]تا دگرباره حکیمانه چه بنیاد کند
[B][M1]گوهر پاک تو از مدحت ما مستغنیست[M2]فکر مشاطه چه با حسن خداداد کند
[B][M1]ره نبردیم به مقصود خود اندر شیراز[M2]خرم آن روز که حافظ ره بغداد کند
[A]
[B][M1]آن کیست کز روی کرم با ما وفاداری کند[M2]بر جای بدکاری چو من یک دم نکوکاری کند
[B][M1]اول به بانگ نای و نی آرد به دل پیغام وی[M2]وان گه به یک پیمانه می با من وفاداری کند
[B][M1]دلبر که جان فرسود از او کام دلم نگشود از او[M2]نومید نتوان بود از او باشد که دلداری کند
[B][M1]گفتم گره نگشوده‌ام زان طره تا من بوده‌ام[M2]گفتا منش فرموده‌ام تا با تو طراری کند
[B][M1]پشمینه پوش تندخو از عشق نشنیده‌است بو[M2]از مستیش رمزی بگو تا ترک هشیاری کند
[B][M1]چون من گدای بی‌نشان مشکل بود یاری چنان[M2]سلطان کجا عیش نهان با رند بازاری کند
[B][M1]زان طره پرپیچ و خم سهل است اگر بینم ستم[M2]از بند و زنجیرش چه غم هر کس که عیاری کند
[B][M1]شد لشکر غم بی عدد از بخت می‌خواهم مدد[M2]تا فخر دین عبدالصمد باشد که غمخواری کند
[B][M1]با چشم پرنیرنگ او حافظ مکن آهنگ او[M2]کان طره شبرنگ او بسیار طراری کند
[A]
[B][M1]سرو چمان من چرا میل چمن نمی‌کند[M2]همدم گل نمی‌شود یاد سمن نمی‌کند
[B][M1]دی گله‌ای ز طره‌اش کردم و از سر فسوس[M2]گفت که این سیاه کج گوش به من نمی‌کند
[B][M1]تا دل هرزه گرد من رفت به چین زلف او[M2]زان سفر دراز خود عزم وطن نمی‌کند
[B][M1]پیش کمان ابرویش لابه همی‌کنم ولی[M2]گوش کشیده است از آن گوش به من نمی‌کند
[B][M1]با همه عطف دامنت آیدم از صبا عجب[M2]کز گذر تو خاک را مشک ختن نمی‌کند
[B][M1]چون ز نسیم می‌شود زلف بنفشه پرشکن[M2]وه که دلم چه یاد از آن عهدشکن نمی‌کند
[B][M1]دل به امید روی او همدم جان نمی‌شود[M2]جان به هوای کوی او خدمت تن نمی‌کند
[B][M1]ساقی سیم ساق من گر همه درد می‌دهد[M2]کیست که تن چو جام می جمله دهن نمی‌کند
[B][M1]دستخوش جفا مکن آب رخم که فیض ابر[M2]بی مدد سرشک من در عدن نمی‌کند
[B][M1]کشته غمزه تو شد حافظ ناشنیده پند[M2]تیغ سزاست هر که را درد سخن نمی‌کند
[A]
[B][M1]در نظربازی ما بی‌خبران حیرانند[M2]من چنینم که نمودم دگر ایشان دانند
[B][M1]عاقلان نقطه پرگار وجودند ولی[M2]عشق داند که در این دایره سرگردانند
[B][M1]جلوه گاه رخ او دیده من تنها نیست[M2]ماه و خورشید همین آینه می‌گردانند
[B][M1]عهد ما با لب شیرین دهنان بست خدا[M2]ما همه بنده و این قوم خداوندانند
[B][M1]مفلسانیم و هوای می و مطرب داریم[M2]آه اگر خرقه پشمین به گرو نستانند
[B][M1]وصل خورشید به شبپره اعمی نرسد[M2]که در آن آینه صاحب نظران حیرانند
[B][M1]لاف عشق و گله از یار زهی لاف دروغ[M2]عشقبازان چنین مستحق هجرانند
[B][M1]مگرم چشم سیاه تو بیاموزد کار[M2]ور نه مستوری و مستی همه کس نتوانند
[B][M1]گر به نزهتگه ارواح برد بوی تو باد[M2]عقل و جان گوهر هستی به نثار افشانند
[B][M1]زاهد ار رندی حافظ نکند فهم چه شد[M2]دیو بگریزد از آن قوم که قرآن خوانند
[B][M1]گر شوند آگه از اندیشه ما مغبچگان[M2]بعد از این خرقه صوفی به گرو نستانند
[A]
[B][M1]سمن بویان غبار غم چو بنشینند بنشانند[M2]پری رویان قرار از دل چو بستیزند بستانند
[B][M1]به فتراک جفا دل‌ها چو بربندند بربندند[M2]ز زلف عنبرین جان‌ها چو بگشایند بفشانند
[B][M1]به عمری یک نفس با ما چو بنشینند برخیزند[M2]نهال شوق در خاطر چو برخیزند بنشانند
[B][M1]سرشک گوشه گیران را چو دریابند در یابند[M2]رخ مهر از سحرخیزان نگردانند اگر دانند
[B][M1]ز چشمم لعل رمانی چو می‌خندند می‌بارند[M2]ز رویم راز پنهانی چو می‌بینند می‌خوانند
[B][M1]دوای درد عاشق را کسی کو سهل پندارد[M2]ز فکر آنان که در تدبیر درمانند در مانند
[B][M1]چو منصور از مراد آنان که بردارند بر دارند[M2]بدین درگاه حافظ را چو می‌خوانند می‌رانند
[B][M1]در این حضرت چو مشتاقان نیاز آرند ناز آرند[M2]که با این درد اگر دربند درمانند درمانند
[A]
[B][M1]غلام نرگس مست تو تاجدارانند[M2]خراب باده لعل تو هوشیارانند
[B][M1]تو را صبا و مرا آب دیده شد غماز[M2]و گر نه عاشق و معشوق رازدارانند
[B][M1]ز زیر زلف دوتا چون گذر کنی بنگر[M2]که از یمین و یسارت چه سوگوارانند
[B][M1]گذار کن چو صبا بر بنفشه زار و ببین[M2]که از تطاول زلفت چه بی‌قرارانند
[B][M1]نصیب ماست بهشت ای خداشناس برو[M2]که مستحق کرامت گناهکارانند
[B][M1]نه من بر آن گل عارض غزل سرایم و بس[M2]که عندلیب تو از هر طرف هزارانند
[B][M1]تو دستگیر شو ای خضر پی خجسته که من[M2]پیاده می‌روم و همرهان سوارانند
[B][M1]بیا به میکده و چهره ارغوانی کن[M2]مرو به صومعه کان جا سیاه کارانند
[B][M1]خلاص حافظ از آن زلف تابدار مباد[M2]که بستگان کمند تو رستگارانند
[A]
[B][M1]آنان که خاک را به نظر کیمیا کنند[M2]آیا بود که گوشه چشمی به ما کنند
[B][M1]دردم نهفته به ز طبیبان مدعی[M2]باشد که از خزانه غیبم دوا کنند
[B][M1]معشوق چون نقاب ز رخ در نمی‌کشد[M2]هر کس حکایتی به تصور چرا کنند
[B][M1]چون حسن عاقبت نه به رندی و زاهدیست[M2]آن به که کار خود به عنایت رها کنند
[B][M1]بی معرفت مباش که در من یزید عشق[M2]اهل نظر معامله با آشنا کنند
[B][M1]حالی درون پرده بسی فتنه می‌رود[M2]تا آن زمان که پرده برافتد چه‌ها کنند
[B][M1]گر سنگ از این حدیث بنالد عجب مدار[M2]صاحب دلان حکایت دل خوش ادا کنند
[B][M1]می خور که صد گناه ز اغیار در حجاب[M2]بهتر ز طاعتی که به روی و ریا کنند
[B][M1]پیراهنی که آید از او بوی یوسفم[M2]ترسم برادران غیورش قبا کنند
[B][M1]بگذر به کوی میکده تا زمره حضور[M2]اوقات خود ز بهر تو صرف دعا کنند
[B][M1]پنهان ز حاسدان به خودم خوان که منعمان[M2]خیر نهان برای رضای خدا کنند
[B][M1]حافظ دوام وصل میسر نمی‌شود[M2]شاهان کم التفات به حال گدا کنند
[A]
[B][M1]شاهدان گر دلبری زین سان کنند[M2]زاهدان را رخنه در ایمان کنند
[B][M1]هر کجا آن شاخ نرگس بشکفد[M2]گلرخانش دیده نرگسدان کنند
[B][M1]ای جوان سروقد گویی ببر[M2]پیش از آن کز قامتت چوگان کنند
[B][M1]عاشقان را بر سر خود حکم نیست[M2]هر چه فرمان تو باشد آن کنند
[B][M1]پیش چشمم کمتر است از قطره‌ای[M2]این حکایت‌ها که از طوفان کنند
[B][M1]یار ما چون گیرد آغاز سماع[M2]قدسیان بر عرش دست افشان کنند
[B][M1]مردم چشمم به خون آغشته شد[M2]در کجا این ظلم بر انسان کنند
[B][M1]خوش برآ با غصه ای دل کاهل راز[M2]عیش خوش در بوته هجران کنند
[B][M1]سر مکش حافظ ز آه نیم شب[M2]تا چو صبحت آینه رخشان کنند
[A]
[B][M1]گفتم کی ام دهان و لبت کامران کنند[M2]گفتا به چشم هر چه تو گویی چنان کنند
[B][M1]گفتم خراج مصر طلب می‌کند لبت[M2]گفتا در این معامله کمتر زیان کنند
[B][M1]گفتم به نقطه دهنت خود که برد راه[M2]گفت این حکایتیست که با نکته دان کنند
[B][M1]گفتم صنم پرست مشو با صمد نشین[M2]گفتا به کوی عشق هم این و هم آن کنند
[B][M1]گفتم هوای میکده غم می‌برد ز دل[M2]گفتا خوش آن کسان که دلی شادمان کنند
[B][M1]گفتم شراب و خرقه نه آیین مذهب است[M2]گفت این عمل به مذهب پیر مغان کنند
[B][M1]گفتم ز لعل نوش لبان پیر را چه سود[M2]گفتا به بوسه شکرینش جوان کنند
[B][M1]گفتم که خواجه کی به سر حجله می‌رود[M2]گفت آن زمان که مشتری و مه قران کنند
[B][M1]گفتم دعای دولت او ورد حافظ است[M2]گفت این دعا ملایک هفت آسمان کنند
[A]
[B][M1]واعظان کاین جلوه در محراب و منبر می‌کنند[M2]چون به خلوت می‌روند آن کار دیگر می‌کنند
[B][M1]مشکلی دارم ز دانشمند مجلس بازپرس[M2]توبه فرمایان چرا خود توبه کمتر می‌کنند
[B][M1]گوییا باور نمی‌دارند روز داوری[M2]کاین همه قلب و دغل در کار داور می‌کنند
[B][M1]یا رب این نودولتان را با خر خودشان نشان[M2]کاین همه ناز از غلام ترک و استر می‌کنند
[B][M1]ای گدای خانقه برجه که در دیر مغان[M2]می‌دهند آبی که دل‌ها را توانگر می‌کنند
[B][M1]حسن بی‌پایان او چندان که عاشق می‌کشد[M2]زمره دیگر به عشق از غیب سر بر می‌کنند
[B][M1]بر در میخانه عشق ای ملک تسبیح گوی[M2]کاندر آن جا طینت آدم مخمر می‌کنند
[B][M1]صبحدم از عرش می‌آمد خروشی عقل گفت[M2]قدسیان گویی که شعر حافظ از بر می‌کنند
[A]
[B][M1]دانی که چنگ و عود چه تقریر می‌کنند[M2]پنهان خورید باده که تعزیر می‌کنند
[B][M1]ناموس عشق و رونق عشاق می‌برند[M2]عیب جوان و سرزنش پیر می‌کنند
[B][M1]جز قلب تیره هیچ نشد حاصل و هنوز[M2]باطل در این خیال که اکسیر می‌کنند
[B][M1]گویند رمز عشق مگویید و مشنوید[M2]مشکل حکایتیست که تقریر می‌کنند
[B][M1]ما از برون در شده مغرور صد فریب[M2]تا خود درون پرده چه تدبیر می‌کنند
[B][M1]تشویش وقت پیر مغان می‌دهند باز[M2]این سالکان نگر که چه با پیر می‌کنند
[B][M1]صد ملک دل به نیم نظر می‌توان خرید[M2]خوبان در این معامله تقصیر می‌کنند
[B][M1]قومی به جد و جهد نهادند وصل دوست[M2]قومی دگر حواله به تقدیر می‌کنند
[B][M1]فی الجمله اعتماد مکن بر ثبات دهر[M2]کاین کارخانه‌ایست که تغییر می‌کنند
[B][M1]می خور که شیخ و حافظ و مفتی و محتسب[M2]چون نیک بنگری همه تزویر می‌کنند
[A]
[B][M1]شراب بی‌غش و ساقی خوش دو دام رهند[M2]که زیرکان جهان از کمندشان نرهند
[B][M1]من ار چه عاشقم و رند و مست و نامه سیاه[M2]هزار شکر که یاران شهر بی‌گنهند
[B][M1]جفا نه پیشه درویشیست و راهروی[M2]بیار باده که این سالکان نه مرد رهند
[B][M1]مبین حقیر گدایان عشق را کاین قوم[M2]شهان بی کمر و خسروان بی کلهند
[B][M1]به هوش باش که هنگام باد استغنا[M2]هزار خرمن طاعت به نیم جو ننهند
[B][M1]مکن که کوکبه دلبری شکسته شود[M2]چو بندگان بگریزند و چاکران بجهند
[B][M1]غلام همت دردی کشان یک رنگم[M2]نه آن گروه که ازرق لباس و دل سیهند
[B][M1]قدم منه به خرابات جز به شرط ادب[M2]که سالکان درش محرمان پادشهند
[B][M1]جناب عشق بلند است همتی حافظ[M2]که عاشقان ره بی‌همتان به خود ندهند
[A]
[B][M1]بود آیا که در میکده‌ها بگشایند[M2]گره از کار فروبسته ما بگشایند
[B][M1]اگر از بهر دل زاهد خودبین بستند[M2]دل قوی دار که از بهر خدا بگشایند
[B][M1]به صفای دل رندان صبوحی زدگان[M2]بس در بسته به مفتاح دعا بگشایند
[B][M1]نامه تعزیت دختر رز بنویسید[M2]تا همه مغبچگان زلف دوتا بگشایند
[B][M1]گیسوی چنگ ببرید به مرگ می ناب[M2]تا حریفان همه خون از مژه‌ها بگشایند
[B][M1]در میخانه ببستند خدایا مپسند[M2]که در خانه تزویر و ریا بگشایند
[B][M1]حافظ این خرقه که داری تو ببینی فردا[M2]که چه زنار ز زیرش به دغا بگشایند
[A]
[B][M1]سال‌ها دفتر ما در گرو صهبا بود[M2]رونق میکده از درس و دعای ما بود
[B][M1]نیکی پیر مغان بین که چو ما بدمستان[M2]هر چه کردیم به چشم کرمش زیبا بود
[B][M1]دفتر دانش ما جمله بشویید به می[M2]که فلک دیدم و در قصد دل دانا بود
[B][M1]از بتان آن طلب ار حسن شناسی ای دل[M2]کاین کسی گفت که در علم نظر بینا بود
[B][M1]دل چو پرگار به هر سو دورانی می‌کرد[M2]و اندر آن دایره سرگشته پابرجا بود
[B][M1]مطرب از درد محبت عملی می‌پرداخت[M2]که حکیمان جهان را مژه خون پالا بود
[B][M1]می‌شکفتم ز طرب زان که چو گل بر لب جوی[M2]بر سرم سایه آن سرو سهی بالا بود
[B][M1]پیر گلرنگ من اندر حق ازرق پوشان[M2]رخصت خبث نداد ار نه حکایت‌ها بود
[B][M1]قلب اندوده حافظ بر او خرج نشد[M2]کاین معامل به همه عیب نهان بینا بود
[A]
[B][M1]یاد باد آن که نهانت نظری با ما بود[M2]رقم مهر تو بر چهره ما پیدا بود
[B][M1]یاد باد آن که چو چشمت به عتابم می‌کشت[M2]معجز عیسویت در لب شکرخا بود
[B][M1]یاد باد آن که صبوحی زده در مجلس انس[M2]جز من و یار نبودیم و خدا با ما بود
[B][M1]یاد باد آن که رخت شمع طرب می‌افروخت[M2]وین دل سوخته پروانه ناپروا بود
[B][M1]یاد باد آن که در آن بزمگه خلق و ادب[M2]آن که او خنده مستانه زدی صهبا بود
[B][M1]یاد باد آن که چو یاقوت قدح خنده زدی[M2]در میان من و لعل تو حکایت‌ها بود
[B][M1]یاد باد آن که نگارم چو کمر بربستی[M2]در رکابش مه نو پیک جهان پیما بود
[B][M1]یاد باد آن که خرابات نشین بودم و مست[M2]وآنچه در مسجدم امروز کم است آنجا بود
[B][M1]یاد باد آن که به اصلاح شما می‌شد راست[M2]نظم هر گوهر ناسفته که حافظ را بود
[A]
[B][M1]تا ز میخانه و می نام و نشان خواهد بود[M2]سر ما خاک ره پیر مغان خواهد بود
[B][M1]حلقه پیر مغان از ازلم در گوش است[M2]بر همانیم که بودیم و همان خواهد بود
[B][M1]بر سر تربت ما چون گذری همت خواه[M2]که زیارتگه رندان جهان خواهد بود
[B][M1]برو ای زاهد خودبین که ز چشم من و تو[M2]راز این پرده نهان است و نهان خواهد بود
[B][M1]ترک عاشق کش من مست برون رفت امروز[M2]تا دگر خون که از دیده روان خواهد بود
[B][M1]چشمم آن دم که ز شوق تو نهد سر به لحد[M2]تا دم صبح قیامت نگران خواهد بود
[B][M1]بخت حافظ گر از این گونه مدد خواهد کرد[M2]زلف معشوقه به دست دگران خواهد بود
[A]
[B][M1]پیش از اینت بیش از این اندیشه عشاق بود[M2]مهرورزی تو با ما شهره آفاق بود
[B][M1]یاد باد آن صحبت شب‌ها که با نوشین لبان[M2]بحث سر عشق و ذکر حلقه عشاق بود
[B][M1]پیش از این کاین سقف سبز و طاق مینا برکشند[M2]منظر چشم مرا ابروی جانان طاق بود
[B][M1]از دم صبح ازل تا آخر شام ابد[M2]دوستی و مهر بر یک عهد و یک میثاق بود
[B][M1]سایه معشوق اگر افتاد بر عاشق چه شد[M2]ما به او محتاج بودیم او به ما مشتاق بود
[B][M1]حسن مه رویان مجلس گر چه دل می‌برد و دین[M2]بحث ما در لطف طبع و خوبی اخلاق بود
[B][M1]بر در شاهم گدایی نکته‌ای در کار کرد[M2]گفت بر هر خوان که بنشستم خدا رزاق بود
[B][M1]رشته تسبیح اگر بگسست معذورم بدار[M2]دستم اندر دامن ساقی سیمین ساق بود
[B][M1]در شب قدر ار صبوحی کرده‌ام عیبم مکن[M2]سرخوش آمد یار و جامی بر کنار طاق بود
[B][M1]شعر حافظ در زمان آدم اندر باغ خلد[M2]دفتر نسرین و گل را زینت اوراق بود
[A]
[B][M1]یاد باد آن که سر کوی توام منزل بود[M2]دیده را روشنی از خاک درت حاصل بود
[B][M1]راست چون سوسن و گل از اثر صحبت پاک[M2]بر زبان بود مرا آن چه تو را در دل بود
[B][M1]دل چو از پیر خرد نقل معانی می‌کرد[M2]عشق می‌گفت به شرح آن چه بر او مشکل بود
[B][M1]آه از آن جور و تطاول که در این دامگه است[M2]آه از آن سوز و نیازی که در آن محفل بود
[B][M1]در دلم بود که بی دوست نباشم هرگز[M2]چه توان کرد که سعی من و دل باطل بود
[B][M1]دوش بر یاد حریفان به خرابات شدم[M2]خم می دیدم خون در دل و پا در گل بود
[B][M1]بس بگشتم که بپرسم سبب درد فراق[M2]مفتی عقل در این مسئله لایعقل بود
[B][M1]راستی خاتم فیروزه بواسحاقی[M2]خوش درخشید ولی دولت مستعجل بود
[B][M1]دیدی آن قهقهه کبک خرامان حافظ[M2]که ز سرپنجه شاهین قضا غافل بود
[A]
[B][M1]خستگان را چو طلب باشد و قوت نبود[M2]گر تو بیداد کنی شرط مروت نبود
[B][M1]ما جفا از تو ندیدیم و تو خود نپسندی[M2]آنچه در مذهب ارباب طریقت نبود
[B][M1]خیره آن دیده که آبش نبرد گریه عشق[M2]تیره آن دل که در او شمع محبت نبود
[B][M1]دولت از مرغ همایون طلب و سایه او[M2]زان که با زاغ و زغن شهپر دولت نبود
[B][M1]گر مدد خواستم از پیر مغان عیب مکن[M2]شیخ ما گفت که در صومعه همت نبود
[B][M1]چون طهارت نبود کعبه و بتخانه یکیست[M2]نبود خیر در آن خانه که عصمت نبود
[B][M1]حافظا علم و ادب ورز که در مجلس شاه[M2]هر که را نیست ادب لایق صحبت نبود
[A]
[B][M1]قتل این خسته به شمشیر تو تقدیر نبود[M2]ور نه هیچ از دل بی‌رحم تو تقصیر نبود
[B][M1]من دیوانه چو زلف تو رها می‌کردم[M2]هیچ لایق‌ترم از حلقه زنجیر نبود
[B][M1]یا رب این آینه حسن چه جوهر دارد[M2]که در او آه مرا قوت تأثیر نبود
[B][M1]سر ز حسرت به در میکده‌ها برکردم[M2]چون شناسای تو در صومعه یک پیر نبود
[B][M1]نازنین‌تر ز قدت در چمن ناز نرست[M2]خوش‌تر از نقش تو در عالم تصویر نبود
[B][M1]تا مگر همچو صبا باز به کوی تو رسم[M2]حاصلم دوش به جز ناله شبگیر نبود
[B][M1]آن کشیدم ز تو ای آتش هجران که چو شمع[M2]جز فنای خودم از دست تو تدبیر نبود
[B][M1]آیتی بود عذاب انده حافظ بی تو[M2]که بر هیچ کسش حاجت تفسیر نبود
[A]
[B][M1]دوش در حلقه ما قصه گیسوی تو بود[M2]تا دل شب سخن از سلسله موی تو بود
[B][M1]دل که از ناوک مژگان تو در خون می‌گشت[M2]باز مشتاق کمانخانه ابروی تو بود
[B][M1]هم عفاالله صبا کز تو پیامی می‌داد[M2]ور نه در کس نرسیدیم که از کوی تو بود
[B][M1]عالم از شور و شر عشق خبر هیچ نداشت[M2]فتنه انگیز جهان غمزه جادوی تو بود
[B][M1]من سرگشته هم از اهل سلامت بودم[M2]دام راهم شکن طره هندوی تو بود
[B][M1]بگشا بند قبا تا بگشاید دل من[M2]که گشادی که مرا بود ز پهلوی تو بود
[B][M1]به وفای تو که بر تربت حافظ بگذر[M2]کز جهان می‌شد و در آرزوی روی تو بود
[A]
[B][M1]دوش می‌آمد و رخساره برافروخته بود[M2]تا کجا باز دل غمزده‌ای سوخته بود
[B][M1]رسم عاشق کشی و شیوه شهرآشوبی[M2]جامه‌ای بود که بر قامت او دوخته بود
[B][M1]جان عشاق سپند رخ خود می‌دانست[M2]و آتش چهره بدین کار برافروخته بود
[B][M1]گر چه می‌گفت که زارت بکشم می‌دیدم[M2]که نهانش نظری با من دلسوخته بود
[B][M1]کفر زلفش ره دین می‌زد و آن سنگین دل[M2]در پی اش مشعلی از چهره برافروخته بود
[B][M1]دل بسی خون به کف آورد ولی دیده بریخت[M2]الله الله که تلف کرد و که اندوخته بود
[B][M1]یار مفروش به دنیا که بسی سود نکرد[M2]آن که یوسف به زر ناسره بفروخته بود
[B][M1]گفت و خوش گفت برو خرقه بسوزان حافظ[M2]یا رب این قلب شناسی ز که آموخته بود
[A]
[B][M1]یک دو جامم دی سحرگه اتفاق افتاده بود[M2]وز لب ساقی شرابم در مذاق افتاده بود
[B][M1]از سر مستی دگر با شاهد عهد شباب[M2]رجعتی می‌خواستم لیکن طلاق افتاده بود
[B][M1]در مقامات طریقت هر کجا کردیم سیر[M2]عافیت را با نظربازی فراق افتاده بود
[B][M1]ساقیا جام دمادم ده که در سیر طریق[M2]هر که عاشق وش نیامد در نفاق افتاده بود
[B][M1]ای معبر مژده‌ای فرما که دوشم آفتاب[M2]در شکرخواب صبوحی هم وثاق افتاده بود
[B][M1]نقش می‌بستم که گیرم گوشه‌ای زان چشم مست[M2]طاقت و صبر از خم ابروش طاق افتاده بود
[B][M1]گر نکردی نصرت دین شاه یحیی از کرم[M2]کار ملک و دین ز نظم و اتساق افتاده بود
[B][M1]حافظ آن ساعت که این نظم پریشان می‌نوشت[M2]طایر فکرش به دام اشتیاق افتاده بود
[A]
[B][M1]گوهر مخزن اسرار همان است که بود[M2]حقه مهر بدان مهر و نشان است که بود
[B][M1]عاشقان زمره ارباب امانت باشند[M2]لاجرم چشم گهربار همان است که بود
[B][M1]از صبا پرس که ما را همه شب تا دم صبح[M2]بوی زلف تو همان مونس جان است که بود
[B][M1]طالب لعل و گهر نیست وگرنه خورشید[M2]همچنان در عمل معدن و کان است که بود
[B][M1]کشته غمزه خود را به زیارت دریاب[M2]زان که بیچاره همان دل‌نگران است که بود
[B][M1]رنگ خون دل ما را که نهان می‌داری[M2]همچنان در لب لعل تو عیان است که بود
[B][M1]زلف هندوی تو گفتم که دگر ره نزند[M2]سال‌ها رفت و بدان سیرت و سان است که بود
[B][M1]حافظا بازنما قصه خونابه چشم[M2]که بر این چشمه همان آب روان است که بود
[A]
[B][M1]دیدم به خواب خوش که به دستم پیاله بود[M2]تعبیر رفت و کار به دولت حواله بود
[B][M1]چل سال رنج و غصه کشیدیم و عاقبت[M2]تدبیر ما به دست شراب دوساله بود
[B][M1]آن نافه مراد که می‌خواستم ز بخت[M2]در چین زلف آن بت مشکین کلاله بود
[B][M1]از دست برده بود خمار غمم سحر[M2]دولت مساعد آمد و می در پیاله بود
[B][M1]بر آستان میکده خون می‌خورم مدام[M2]روزی ما ز خوان قدر این نواله بود
[B][M1]هر کو نکاشت مهر و ز خوبی گلی نچید[M2]در رهگذار باد نگهبان لاله بود
[B][M1]بر طرف گلشنم گذر افتاد وقت صبح[M2]آن دم که کار مرغ سحر آه و ناله بود
[B][M1]دیدیم شعر دلکش حافظ به مدح شاه[M2]یک بیت از این قصیده به از صد رساله بود
[B][M1]آن شاه تندحمله که خورشید شیرگیر[M2]پیشش به روز معرکه کمتر غزاله بود
[A]
[B][M1]به کوی میکده یا رب سحر چه مشغله بود[M2]که جوش شاهد و ساقی و شمع و مشعله بود
[B][M1]حدیث عشق که از حرف و صوت مستغنیست[M2]به ناله دف و نی در خروش و ولوله بود
[B][M1]مباحثی که در آن مجلس جنون می‌رفت[M2]ورای مدرسه و قال و قیل مسئله بود
[B][M1]دل از کرشمه ساقی به شکر بود ولی[M2]ز نامساعدی بختش اندکی گله بود
[B][M1]قیاس کردم و آن چشم جادوانه مست[M2]هزار ساحر چون سامریش در گله بود
[B][M1]بگفتمش به لبم بوسه‌ای حوالت کن[M2]به خنده گفت کی ات با من این معامله بود
[B][M1]ز اخترم نظری سعد در ره است که دوش[M2]میان ماه و رخ یار من مقابله بود
[B][M1]دهان یار که درمان درد حافظ داشت[M2]فغان که وقت مروت چه تنگ حوصله بود
[A]
[B][M1]آن یار کز او خانه ما جای پری بود[M2]سر تا قدمش چون پری از عیب بری بود
[B][M1]دل گفت فروکش کنم این شهر به بویش[M2]بیچاره ندانست که یارش سفری بود
[B][M1]تنها نه ز راز دل من پرده برافتاد[M2]تا بود فلک شیوه او پرده دری بود
[B][M1]منظور خردمند من آن ماه که او را[M2]با حسن ادب شیوه صاحب نظری بود
[B][M1]از چنگ منش اختر بدمهر به در برد[M2]آری چه کنم دولت دور قمری بود
[B][M1]عذری بنه ای دل که تو درویشی و او را[M2]در مملکت حسن سر تاجوری بود
[B][M1]اوقات خوش آن بود که با دوست به سر رفت[M2]باقی همه بی‌حاصلی و بی‌خبری بود
[B][M1]خوش بود لب آب و گل و سبزه و نسرین[M2]افسوس که آن گنج روان رهگذری بود
[B][M1]خود را بکش ای بلبل از این رشک که گل را[M2]با باد صبا وقت سحر جلوه گری بود
[B][M1]هر گنج سعادت که خدا داد به حافظ[M2]از یمن دعای شب و ورد سحری بود
[A]
[B][M1]مسلمانان مرا وقتی دلی بود[M2]که با وی گفتمی گر مشکلی بود
[B][M1]به گردابی چو می‌افتادم از غم[M2]به تدبیرش امید ساحلی بود
[B][M1]دلی همدرد و یاری مصلحت بین[M2]که استظهار هر اهل دلی بود
[B][M1]ز من ضایع شد اندر کوی جانان[M2]چه دامنگیر یا رب منزلی بود
[B][M1]هنر بی‌عیب حرمان نیست لیکن[M2]ز من محروم‌تر کی سائلی بود
[B][M1]بر این جان پریشان رحمت آرید[M2]که وقتی کاردانی کاملی بود
[B][M1]مرا تا عشق تعلیم سخن کرد[M2]حدیثم نکته هر محفلی بود
[B][M1]مگو دیگر که حافظ نکته‌دان است[M2]که ما دیدیم و محکم جاهلی بود
[A]
[B][M1]در ازل هر کو به فیض دولت ارزانی بود[M2]تا ابد جام مرادش همدم جانی بود
[B][M1]من همان ساعت که از می خواستم شد توبه کار[M2]گفتم این شاخ ار دهد باری پشیمانی بود
[B][M1]خود گرفتم کافکنم سجاده چون سوسن به دوش[M2]همچو گل بر خرقه رنگ می مسلمانی بود
[B][M1]بی چراغ جام در خلوت نمی‌یارم نشست[M2]زان که کنج اهل دل باید که نورانی بود
[B][M1]همت عالی طلب جام مرصع گو مباش[M2]رند را آب عنب یاقوت رمانی بود
[B][M1]گر چه بی‌سامان نماید کار ما سهلش مبین[M2]کاندر این کشور گدایی رشک سلطانی بود
[B][M1]نیک نامی خواهی ای دل با بدان صحبت مدار[M2]خودپسندی جان من برهان نادانی بود
[B][M1]مجلس انس و بهار و بحث شعر اندر میان[M2]نستدن جام می از جانان گران جانی بود
[B][M1]دی عزیزی گفت حافظ می‌خورد پنهان شراب[M2]ای عزیز من نه عیب آن به که پنهانی بود
[A]
[B][M1]کنون که در چمن آمد گل از عدم به وجود[M2]بنفشه در قدم او نهاد سر به سجود
[B][M1]بنوش جام صبوحی به ناله دف و چنگ[M2]ببوس غبغب ساقی به نغمه نی و عود
[B][M1]به دور گل منشین بی شراب و شاهد و چنگ[M2]که همچو روز بقا هفته‌ای بود معدود
[B][M1]شد از خروج ریاحین چو آسمان روشن[M2]زمین به اختر میمون و طالع مسعود
[B][M1]ز دست شاهد نازک عذار عیسی دم[M2]شراب نوش و رها کن حدیث عاد و ثمود
[B][M1]جهان چو خلد برین شد به دور سوسن و گل[M2]ولی چه سود که در وی نه ممکن است خلود
[B][M1]چو گل سوار شود بر هوا سلیمان وار[M2]سحر که مرغ درآید به نغمه داوود
[B][M1]به باغ تازه کن آیین دین زردشتی[M2]کنون که لاله برافروخت آتش نمرود
[B][M1]بخواه جام صبوحی به یاد آصف عهد[M2]وزیر ملک سلیمان عماد دین محمود
[B][M1]بود که مجلس حافظ به یمن تربیتش[M2]هر آنچه می‌طلبد جمله باشدش موجود
[A]
[B][M1]از دیده خون دل همه بر روی ما رود[M2]بر روی ما ز دیده چه گویم چه‌ها رود
[B][M1]ما در درون سینه هوایی نهفته‌ایم[M2]بر باد اگر رود دل ما زان هوا رود
[B][M1]خورشید خاوری کند از رشک جامه چاک[M2]گر ماه مهرپرور من در قبا رود
[B][M1]بر خاک راه یار نهادیم روی خویش[M2]بر روی ما رواست اگر آشنا رود
[B][M1]سیل است آب دیده و هر کس که بگذرد[M2]گر خود دلش ز سنگ بود هم ز جا رود
[B][M1]ما را به آب دیده شب و روز ماجراست[M2]زان رهگذر که بر سر کویش چرا رود
[B][M1]حافظ به کوی میکده دایم به صدق دل[M2]چون صوفیان صومعه دار از صفا رود
[A]
[B][M1]چو دست بر سر زلفش زنم به تاب رود[M2]ور آشتی طلبم با سر عتاب رود
[B][M1]چو ماه نو ره بیچارگان نظاره[M2]زند به گوشه ابرو و در نقاب رود
[B][M1]شب شراب خرابم کند به بیداری[M2]وگر به روز شکایت کنم به خواب رود
[B][M1]طریق عشق پرآشوب و فتنه است ای دل[M2]بیفتد آن که در این راه با شتاب رود
[B][M1]گدایی در جانان به سلطنت مفروش[M2]کسی ز سایه این در به آفتاب رود
[B][M1]سواد نامه موی سیاه چون طی شد[M2]بیاض کم نشود گر صد انتخاب رود
[B][M1]حباب را چو فتد باد نخوت اندر سر[M2]کلاه داریش اندر سر شراب رود
[B][M1]حجاب راه تویی حافظ از میان برخیز[M2]خوشا کسی که در این راه بی‌حجاب رود
[A]
[B][M1]از سر کوی تو هر کو به ملالت برود[M2]نرود کارش و آخر به خجالت برود
[B][M1]کاروانی که بود بدرقه‌اش حفظ خدا[M2]به تجمل بنشیند به جلالت برود
[B][M1]سالک از نور هدایت ببرد راه به دوست[M2]که به جایی نرسد گر به ضلالت برود
[B][M1]کام خود آخر عمر از می و معشوق بگیر[M2]حیف اوقات که یک سر به بطالت برود
[B][M1]ای دلیل دل گمگشته خدا را مددی[M2]که غریب ار نبرد ره به دلالت برود
[B][M1]حکم مستوری و مستی همه بر خاتمت است[M2]کس ندانست که آخر به چه حالت برود
[B][M1]حافظ از چشمه حکمت به کف آور جامی[M2]بو که از لوح دلت نقش جهالت برود
[A]
[B][M1]هرگزم نقش تو از لوح دل و جان نرود[M2]هرگز از یاد من آن سرو خرامان نرود
[B][M1]از دماغ من سرگشته خیال دهنت[M2]به جفای فلک و غصه دوران نرود
[B][M1]در ازل بست دلم با سر زلفت پیوند[M2]تا ابد سر نکشد وز سر پیمان نرود
[B][M1]هر چه جز بار غمت بر دل مسکین من است[M2]برود از دل من وز دل من آن نرود
[B][M1]آن چنان مهر توام در دل و جان جای گرفت[M2]که اگر سر برود از دل و از جان نرود
[B][M1]گر رود از پی خوبان دل من معذور است[M2]درد دارد چه کند کز پی درمان نرود
[B][M1]هر که خواهد که چو حافظ نشود سرگردان[M2]دل به خوبان ندهد وز پی ایشان نرود
[A]
[B][M1]خوشا دلی که مدام از پی نظر نرود[M2]به هر درش که بخوانند بی‌خبر نرود
[B][M1]طمع در آن لب شیرین نکردنم اولی[M2]ولی چگونه مگس از پی شکر نرود
[B][M1]سواد دیده غمدیده‌ام به اشک مشوی[M2]که نقش خال توام هرگز از نظر نرود
[B][M1]ز من چو باد صبا بوی خود دریغ مدار[M2]چرا که بی سر زلف توام به سر نرود
[B][M1]دلا مباش چنین هرزه گرد و هرجایی[M2]که هیچ کار ز پیشت بدین هنر نرود
[B][M1]مکن به چشم حقارت نگاه در من مست[M2]که آبروی شریعت بدین قدر نرود
[B][M1]من گدا هوس سروقامتی دارم[M2]که دست در کمرش جز به سیم و زر نرود
[B][M1]تو کز مکارم اخلاق عالمی دگری[M2]وفای عهد من از خاطرت به در نرود
[B][M1]سیاه نامه‌تر از خود کسی نمی‌بینم[M2]چگونه چون قلمم دود دل به سر نرود
[B][M1]به تاج هدهدم از ره مبر که باز سفید[M2]چو باشه در پی هر صید مختصر نرود
[B][M1]بیار باده و اول به دست حافظ ده[M2]به شرط آن که ز مجلس سخن به در نرود
[A]
[B][M1]ساقی حدیث سرو و گل و لاله می‌رود[M2]وین بحث با ثلاثه غساله می‌رود
[B][M1]می ده که نوعروس چمن حد حسن یافت[M2]کار این زمان ز صنعت دلاله می‌رود
[B][M1]شکرشکن شوند همه طوطیان هند[M2]زین قند پارسی که به بنگاله می‌رود
[B][M1]طی مکان ببین و زمان در سلوک شعر[M2]کاین طفل یک شبه ره یک ساله می‌رود
[B][M1]آن چشم جادوانه عابدفریب بین[M2]کش کاروان سحر ز دنباله می‌رود
[B][M1]از ره مرو به عشوه دنیا که این عجوز[M2]مکاره می‌نشیند و محتاله می‌رود
[B][M1]باد بهار می‌وزد از گلستان شاه[M2]وز ژاله باده در قدح لاله می‌رود
[B][M1]حافظ ز شوق مجلس سلطان غیاث دین[M2]غافل مشو که کار تو از ناله می‌رود
[A]
[B][M1]ترسم که اشک در غم ما پرده‌در شود[M2]وین راز سر به مهر به عالم سمر شود
[B][M1]گویند سنگ لعل شود در مقام صبر[M2]آری شود ولیک به خون جگر شود
[B][M1]خواهم شدن به میکده گریان و دادخواه[M2]کز دست غم خلاص من آن جا مگر شود
[B][M1]از هر کرانه تیر دعا کرده‌ام روان[M2]باشد کز آن میانه یکی کارگر شود
[B][M1]ای جان حدیث ما بر دلدار بازگو[M2]لیکن چنان مگو که صبا را خبر شود
[B][M1]از کیمیای مهر تو زر گشت روی من[M2]آری به یمن لطف شما خاک زر شود
[B][M1]در تنگنای حیرتم از نخوت رقیب[M2]یا رب مباد آن که گدا معتبر شود
[B][M1]بس نکته غیر حسن بباید که تا کسی[M2]مقبول طبع مردم صاحب نظر شود
[B][M1]این سرکشی که کنگره کاخ وصل راست[M2]سرها بر آستانه او خاک در شود
[B][M1]حافظ چو نافه سر زلفش به دست توست[M2]دم درکش ار نه باد صبا را خبر شود
[A]
[B][M1]گر چه بر واعظ شهر این سخن آسان نشود[M2]تا ریا ورزد و سالوس مسلمان نشود
[B][M1]رندی آموز و کرم کن که نه چندان هنر است[M2]حیوانی که ننوشد می و انسان نشود
[B][M1]گوهر پاک بباید که شود قابل فیض[M2]ور نه هر سنگ و گلی لؤلؤ و مرجان نشود
[B][M1]اسم اعظم بکند کار خود ای دل خوش باش[M2]که به تلبیس و حیل دیو مسلمان نشود
[B][M1]عشق می‌ورزم و امید که این فن شریف[M2]چون هنرهای دگر موجب حرمان نشود
[B][M1]دوش می‌گفت که فردا بدهم کام دلت[M2]سببی ساز خدایا که پشیمان نشود
[B][M1]حسن خلقی ز خدا می‌طلبم خوی تو را[M2]تا دگر خاطر ما از تو پریشان نشود
[B][M1]ذره را تا نبود همت عالی حافظ[M2]طالب چشمه خورشید درخشان نشود
[A]
[B][M1]گر من از باغ تو یک میوه بچینم چه شود[M2]پیش پایی به چراغ تو ببینم چه شود
[B][M1]یا رب اندر کنف سایه آن سرو بلند[M2]گر من سوخته یک دم بنشینم چه شود
[B][M1]آخر ای خاتم جمشید همایون آثار[M2]گر فتد عکس تو بر نقش نگینم چه شود
[B][M1]واعظ شهر چو مهر ملک و شحنه گزید[M2]من اگر مهر نگاری بگزینم چه شود
[B][M1]عقلم از خانه به در رفت و گر می این است[M2]دیدم از پیش که در خانه دینم چه شود
[B][M1]صرف شد عمر گران مایه به معشوقه و می[M2]تا از آنم چه به پیش آید از اینم چه شود
[B][M1]خواجه دانست که من عاشقم و هیچ نگفت[M2]حافظ ار نیز بداند که چنینم چه شود
[A]
[B][M1]بخت از دهان دوست نشانم نمی‌دهد[M2]دولت خبر ز راز نهانم نمی‌دهد
[B][M1]از بهر بوسه‌ای ز لبش جان همی‌دهم[M2]اینم همی‌ستاند و آنم نمی‌دهد
[B][M1]مردم در این فراق و در آن پرده راه نیست[M2]یا هست و پرده دار نشانم نمی‌دهد
[B][M1]زلفش کشید باد صبا چرخ سفله بین[M2]کان جا مجال بادوزانم نمی‌دهد
[B][M1]چندان که بر کنار چو پرگار می‌شدم[M2]دوران چو نقطه ره به میانم نمی‌دهد
[B][M1]شکر به صبر دست دهد عاقبت ولی[M2]بدعهدی زمانه زمانم نمی‌دهد
[B][M1]گفتم روم به خواب و ببینم جمال دوست[M2]حافظ ز آه و ناله امانم نمی‌دهد
[A]
[B][M1]اگر به باده مشکین دلم کشد شاید[M2]که بوی خیر ز زهد ریا نمی‌آید
[B][M1]جهانیان همه گر منع من کنند از عشق[M2]من آن کنم که خداوندگار فرماید
[B][M1]طمع ز فیض کرامت مبر که خلق کریم[M2]گنه ببخشد و بر عاشقان ببخشاید
[B][M1]مقیم حلقه ذکر است دل بدان امید[M2]که حلقه‌ای ز سر زلف یار بگشاید
[B][M1]تو را که حسن خداداده هست و حجله بخت[M2]چه حاجت است که مشاطه‌ات بیاراید
[B][M1]چمن خوش است و هوا دلکش است و می بی‌غش[M2]کنون به جز دل خوش هیچ در نمی‌باید
[B][M1]جمیله‌ایست عروس جهان ولی هش دار[M2]که این مخدره در عقد کس نمی‌آید
[B][M1]به لابه گفتمش ای ماه رخ چه باشد اگر[M2]به یک شکر ز تو دلخسته‌ای بیاساید
[B][M1]به خنده گفت که حافظ خدای را مپسند[M2]که بوسه تو رخ ماه را بیالاید
[A]
[B][M1]گفتم غم تو دارم گفتا غمت سر آید[M2]گفتم که ماه من شو گفتا اگر برآید
[B][M1]گفتم ز مهرورزان رسم وفا بیاموز[M2]گفتا ز خوبرویان این کار کمتر آید
[B][M1]گفتم که بر خیالت راه نظر ببندم[M2]گفتا که شب رو است او از راه دیگر آید
[B][M1]گفتم که بوی زلفت گمراه عالمم کرد[M2]گفتا اگر بدانی هم اوت رهبر آید
[B][M1]گفتم خوشا هوایی کز باد صبح خیزد[M2]گفتا خنک نسیمی کز کوی دلبر آید
[B][M1]گفتم که نوش لعلت ما را به آرزو کشت[M2]گفتا تو بندگی کن کو بنده پرور آید
[B][M1]گفتم دل رحیمت کی عزم صلح دارد[M2]گفتا مگوی با کس تا وقت آن درآید
[B][M1]گفتم زمان عشرت دیدی که چون سر آمد[M2]گفتا خموش حافظ کاین غصه هم سر آید
[A]
[B][M1]بر سر آنم که گر ز دست برآید[M2]دست به کاری زنم که غصه سر آید
[B][M1]خلوت دل نیست جای صحبت اضداد[M2]دیو چو بیرون رود فرشته درآید
[B][M1]صحبت حکام ظلمت شب یلداست[M2]نور ز خورشید جوی بو که برآید
[B][M1]بر در ارباب بی‌مروت دنیا[M2]چند نشینی که خواجه کی به درآید
[B][M1]ترک گدایی مکن که گنج بیابی[M2]از نظر ره روی که در گذر آید
[B][M1]صالح و طالح متاع خویش نمودند[M2]تا که قبول افتد و که در نظر آید
[B][M1]بلبل عاشق تو عمر خواه که آخر[M2]باغ شود سبز و شاخ گل به بر آید
[B][M1]غفلت حافظ در این سراچه عجب نیست[M2]هر که به میخانه رفت بی‌خبر آید
[A]
[B][M1]دست از طلب ندارم تا کام من برآید[M2]یا تن رسد به جانان یا جان ز تن برآید
[B][M1]بگشای تربتم را بعد از وفات و بنگر[M2]کز آتش درونم دود از کفن برآید
[B][M1]بنمای رخ که خلقی واله شوند و حیران[M2]بگشای لب که فریاد از مرد و زن برآید
[B][M1]جان بر لب است و حسرت در دل که از لبانش[M2]نگرفته هیچ کامی جان از بدن برآید
[B][M1]از حسرت دهانش آمد به تنگ جانم[M2]خود کام تنگدستان کی زان دهن برآید
[B][M1]گویند ذکر خیرش در خیل عشقبازان[M2]هر جا که نام حافظ در انجمن برآید
[A]
[B][M1]چو آفتاب می از مشرق پیاله برآید[M2]ز باغ عارض ساقی هزار لاله برآید
[B][M1]نسیم در سر گل بشکند کلاله سنبل[M2]چو از میان چمن بوی آن کلاله برآید
[B][M1]حکایت شب هجران نه آن حکایت حالیست[M2]که شمه‌ای ز بیانش به صد رساله برآید
[B][M1]ز گرد خوان نگون فلک طمع نتوان داشت[M2]که بی ملالت صد غصه یک نواله برآید
[B][M1]به سعی خود نتوان برد پی به گوهر مقصود[M2]خیال باشد کاین کار بی حواله برآید
[B][M1]گرت چو نوح نبی صبر هست در غم طوفان[M2]بلا بگردد و کام هزارساله برآید
[B][M1]نسیم زلف تو چون بگذرد به تربت حافظ[M2]ز خاک کالبدش صد هزار لاله برآید
[A]
[B][M1]زهی خجسته زمانی که یار بازآید[M2]به کام غمزدگان غمگسار بازآید
[B][M1]به پیش خیل خیالش کشیدم ابلق چشم[M2]بدان امید که آن شهسوار بازآید
[B][M1]اگر نه در خم چوگان او رود سر من[M2]ز سر نگویم و سر خود چه کار بازآید
[B][M1]مقیم بر سر راهش نشسته‌ام چون گرد[M2]بدان هوس که بدین رهگذار بازآید
[B][M1]دلی که با سر زلفین او قراری داد[M2]گمان مبر که بدان دل قرار بازآید
[B][M1]چه جورها که کشیدند بلبلان از دی[M2]به بوی آن که دگر نوبهار بازآید
[B][M1]ز نقش بند قضا هست امید آن حافظ[M2]که همچو سرو به دستم نگار بازآید
[A]
[B][M1]اگر آن طایر قدسی ز درم بازآید[M2]عمر بگذشته به پیرانه سرم بازآید
[B][M1]دارم امید بر این اشک چو باران که دگر[M2]برق دولت که برفت از نظرم بازآید
[B][M1]آن که تاج سر من خاک کف پایش بود[M2]از خدا می‌طلبم تا به سرم بازآید
[B][M1]خواهم اندر عقبش رفت به یاران عزیز[M2]شخصم ار بازنیاید خبرم بازآید
[B][M1]گر نثار قدم یار گرامی نکنم[M2]گوهر جان به چه کار دگرم بازآید
[B][M1]کوس نودولتی از بام سعادت بزنم[M2]گر ببینم که مه نوسفرم بازآید
[B][M1]مانعش غلغل چنگ است و شکرخواب صبوح[M2]ور نه گر بشنود آه سحرم بازآید
[B][M1]آرزومند رخ شاه چو ماهم حافظ[M2]همتی تا به سلامت ز درم بازآید
[A]
[B][M1]نفس برآمد و کام از تو بر نمی‌آید[M2]فغان که بخت من از خواب در نمی‌آید
[B][M1]صبا به چشم من انداخت خاکی از کویش[M2]که آب زندگیم در نظر نمی‌آید
[B][M1]قد بلند تو را تا به بر نمی‌گیرم[M2]درخت کام و مرادم به بر نمی‌آید
[B][M1]مگر به روی دلارای یار ما ور نی[M2]به هیچ وجه دگر کار بر نمی‌آید
[B][M1]مقیم زلف تو شد دل که خوش سوادی دید[M2]وز آن غریب بلاکش خبر نمی‌آید
[B][M1]ز شست صدق گشادم هزار تیر دعا[M2]ولی چه سود یکی کارگر نمی‌آید
[B][M1]بسم حکایت دل هست با نسیم سحر[M2]ولی به بخت من امشب سحر نمی‌آید
[B][M1]در این خیال به سر شد زمان عمر و هنوز[M2]بلای زلف سیاهت به سر نمی‌آید
[B][M1]ز بس که شد دل حافظ رمیده از همه کس[M2]کنون ز حلقه زلفت به در نمی‌آید
[A]
[B][M1]جهان بر ابروی عید از هلال وسمه کشید[M2]هلال عید در ابروی یار باید دید
[B][M1]شکسته گشت چو پشت هلال قامت من[M2]کمان ابروی یارم چو وسمه بازکشید
[B][M1]مگر نسیم خطت صبح در چمن بگذشت[M2]که گل به بوی تو بر تن چو صبح جامه درید
[B][M1]نبود چنگ و رباب و نبید و عود که بود[M2]گل وجود من آغشته گلاب و نبید
[B][M1]بیا که با تو بگویم غم ملالت دل[M2]چرا که بی تو ندارم مجال گفت و شنید
[B][M1]بهای وصل تو گر جان بود خریدارم[M2]که جنس خوب مبصر به هر چه دید خرید
[B][M1]چو ماه روی تو در شام زلف می‌دیدم[M2]شبم به روی تو روشن چو روز می‌گردید
[B][M1]به لب رسید مرا جان و برنیامد کام[M2]به سر رسید امید و طلب به سر نرسید
[B][M1]ز شوق روی تو حافظ نوشت حرفی چند[M2]بخوان ز نظمش و در گوش کن چو مروارید
[A]
[B][M1]رسید مژده که آمد بهار و سبزه دمید[M2]وظیفه گر برسد مصرفش گل است و نبید
[B][M1]صفیر مرغ برآمد بط شراب کجاست[M2]فغان فتاد به بلبل نقاب گل که کشید
[B][M1]ز میوه‌های بهشتی چه ذوق دریابد[M2]هر آن که سیب زنخدان شاهدی نگزید
[B][M1]مکن ز غصه شکایت که در طریق طلب[M2]به راحتی نرسید آن که زحمتی نکشید
[B][M1]ز روی ساقی مه وش گلی بچین امروز[M2]که گرد عارض بستان خط بنفشه دمید
[B][M1]چنان کرشمه ساقی دلم ز دست ببرد[M2]که با کسی دگرم نیست برگ گفت و شنید
[B][M1]من این مرقع رنگین چو گل بخواهم سوخت[M2]که پیر باده فروشش به جرعه‌ای نخرید
[B][M1]بهار می‌گذرد دادگسترا دریاب[M2]که رفت موسم و حافظ هنوز می نچشید
[A]
[B][M1]ابر آذاری برآمد باد نوروزی وزید[M2]وجه می می‌خواهم و مطرب که می‌گوید رسید
[B][M1]شاهدان در جلوه و من شرمسار کیسه‌ام[M2]بار عشق و مفلسی صعب است می‌باید کشید
[B][M1]قحط جود است آبروی خود نمی‌باید فروخت[M2]باده و گل از بهای خرقه می‌باید خرید
[B][M1]گوییا خواهد گشود از دولتم کاری که دوش[M2]من همی‌کردم دعا و صبح صادق می‌دمید
[B][M1]با لبی و صد هزاران خنده آمد گل به باغ[M2]از کریمی گوییا در گوشه‌ای بویی شنید
[B][M1]دامنی گر چاک شد در عالم رندی چه باک[M2]جامه‌ای در نیک نامی نیز می‌باید درید
[B][M1]این لطایف کز لب لعل تو من گفتم که گفت[M2]وین تطاول کز سر زلف تو من دیدم که دید
[B][M1]عدل سلطان گر نپرسد حال مظلومان عشق[M2]گوشه گیران را ز آسایش طمع باید برید
[B][M1]تیر عاشق کش ندانم بر دل حافظ که زد[M2]این قدر دانم که از شعر ترش خون می‌چکید
[A]
[B][M1]معاشران ز حریف شبانه یاد آرید[M2]حقوق بندگی مخلصانه یاد آرید
[B][M1]به وقت سرخوشی از آه و ناله عشاق[M2]به صوت و نغمه چنگ و چغانه یاد آرید
[B][M1]چو لطف باده کند جلوه در رخ ساقی[M2]ز عاشقان به سرود و ترانه یاد آرید
[B][M1]چو در میان مراد آورید دست امید[M2]ز عهد صحبت ما در میانه یاد آرید
[B][M1]سمند دولت اگر چند سرکشیده رود[M2]ز همرهان به سر تازیانه یاد آرید
[B][M1]نمی‌خورید زمانی غم وفاداران[M2]ز بی‌وفایی دور زمانه یاد آرید
[B][M1]به وجه مرحمت ای ساکنان صدر جلال[M2]ز روی حافظ و این آستانه یاد آرید
[A]
[B][M1]بیا که رایت منصور پادشاه رسید[M2]نوید فتح و بشارت به مهر و ماه رسید
[B][M1]جمال بخت ز روی ظفر نقاب انداخت[M2]کمال عدل به فریاد دادخواه رسید
[B][M1]سپهر دور خوش اکنون کند که ماه آمد[M2]جهان به کام دل اکنون رسد که شاه رسید
[B][M1]ز قاطعان طریق این زمان شوند ایمن[M2]قوافل دل و دانش که مرد راه رسید
[B][M1]عزیز مصر به رغم برادران غیور[M2]ز قعر چاه برآمد به اوج ماه رسید
[B][M1]کجاست صوفی دجال فعل ملحدشکل[M2]بگو بسوز که مهدی دین پناه رسید
[B][M1]صبا بگو که چه‌ها بر سرم در این غم عشق[M2]ز آتش دل سوزان و دود آه رسید
[B][M1]ز شوق روی تو شاها بدین اسیر فراق[M2]همان رسید کز آتش به برگ کاه رسید
[B][M1]مرو به خواب که حافظ به بارگاه قبول[M2]ز ورد نیم شب و درس صبحگاه رسید
[A]
[B][M1]بوی خوش تو هر که ز باد صبا شنید[M2]از یار آشنا سخن آشنا شنید
[B][M1]ای شاه حسن چشم به حال گدا فکن[M2]کاین گوش بس حکایت شاه و گدا شنید
[B][M1]خوش می‌کنم به باده مشکین مشام جان[M2]کز دلق پوش صومعه بوی ریا شنید
[B][M1]سر خدا که عارف سالک به کس نگفت[M2]در حیرتم که باده فروش از کجا شنید
[B][M1]یا رب کجاست محرم رازی که یک زمان[M2]دل شرح آن دهد که چه گفت و چه‌ها شنید
[B][M1]اینش سزا نبود دل حق گزار من[M2]کز غمگسار خود سخن ناسزا شنید
[B][M1]محروم اگر شدم ز سر کوی او چه شد[M2]از گلشن زمانه که بوی وفا شنید
[B][M1]ساقی بیا که عشق ندا می‌کند بلند[M2]کان کس که گفت قصه ما هم ز ما شنید
[B][M1]ما باده زیر خرقه نه امروز می‌خوریم[M2]صد بار پیر میکده این ماجرا شنید
[B][M1]ما می به بانگ چنگ نه امروز می‌کشیم[M2]بس دور شد که گنبد چرخ این صدا شنید
[B][M1]پند حکیم محض صواب است و عین خیر[M2]فرخنده آن کسی که به سمع رضا شنید
[B][M1]حافظ وظیفه تو دعا گفتن است و بس[M2]دربند آن مباش که نشنید یا شنید
[A]
[B][M1]معاشران گره از زلف یار باز کنید[M2]شبی خوش است بدین قصه‌اش دراز کنید
[B][M1]حضور خلوت انس است و دوستان جمعند[M2]و ان یکاد بخوانید و در فراز کنید
[B][M1]رباب و چنگ به بانگ بلند می‌گویند[M2]که گوش هوش به پیغام اهل راز کنید
[B][M1]به جان دوست که غم پرده بر شما ندرد[M2]گر اعتماد بر الطاف کارساز کنید
[B][M1]میان عاشق و معشوق فرق بسیار است[M2]چو یار ناز نماید شما نیاز کنید
[B][M1]نخست موعظه پیر صحبت این حرف است[M2]که از مصاحب ناجنس احتراز کنید
[B][M1]هر آن کسی که در این حلقه نیست زنده به عشق[M2]بر او نمرده به فتوای من نماز کنید
[B][M1]وگر طلب کند انعامی از شما حافظ[M2]حوالتش به لب یار دلنواز کنید
[A]
[B][M1]الا ای طوطی گویای اسرار[M2]مبادا خالیت شکر ز منقار
[B][M1]سرت سبز و دلت خوش باد جاوید[M2]که خوش نقشی نمودی از خط یار
[B][M1]سخن سربسته گفتی با حریفان[M2]خدا را زین معما پرده بردار
[B][M1]به روی ما زن از ساغر گلابی[M2]که خواب آلوده‌ایم ای بخت بیدار
[B][M1]چه ره بود این که زد در پرده مطرب[M2]که می‌رقصند با هم مست و هشیار
[B][M1]از آن افیون که ساقی در می افکند[M2]حریفان را نه سر ماند نه دستار
[B][M1]سکندر را نمی‌بخشند آبی[M2]به زور و زر میسر نیست این کار
[B][M1]بیا و حال اهل درد بشنو[M2]به لفظ اندک و معنی بسیار
[B][M1]بت چینی عدوی دین و دل‌هاست[M2]خداوندا دل و دینم نگه دار
[B][M1]به مستوران مگو اسرار مستی[M2]حدیث جان مگو با نقش دیوار
[B][M1]به یمن دولت منصور شاهی[M2]علم شد حافظ اندر نظم اشعار
[B][M1]خداوندی به جای بندگان کرد[M2]خداوندا ز آفاتش نگه دار
[A]
[B][M1]عید است و آخر گل و یاران در انتظار[M2]ساقی به روی شاه ببین ماه و می بیار
[B][M1]دل برگرفته بودم از ایام گل ولی[M2]کاری بکرد همت پاکان روزه دار
[B][M1]دل در جهان مبند و به مستی سؤال کن[M2]از فیض جام و قصه جمشید کامگار
[B][M1]جز نقد جان به دست ندارم شراب کو[M2]کان نیز بر کرشمه ساقی کنم نثار
[B][M1]خوش دولتیست خرم و خوش خسروی کریم[M2]یا رب ز چشم زخم زمانش نگاه دار
[B][M1]می خور به شعر بنده که زیبی دگر دهد[M2]جام مرصع تو بدین در شاهوار
[B][M1]گر فوت شد سحور چه نقصان صبوح هست[M2]از می کنند روزه گشا طالبان یار
[B][M1]زانجا که پرده پوشی عفو کریم توست[M2]بر قلب ما ببخش که نقدیست کم عیار
[B][M1]ترسم که روز حشر عنان بر عنان رود[M2]تسبیح شیخ و خرقه رند شرابخوار
[B][M1]حافظ چو رفت روزه و گل نیز می‌رود[M2]ناچار باده نوش که از دست رفت کار
[A]
[B][M1]صبا ز منزل جانان گذر دریغ مدار[M2]وز او به عاشق بی‌دل خبر دریغ مدار
[B][M1]به شکر آن که شکفتی به کام بخت ای گل[M2]نسیم وصل ز مرغ سحر دریغ مدار
[B][M1]حریف عشق تو بودم چو ماه نو بودی[M2]کنون که ماه تمامی نظر دریغ مدار
[B][M1]جهان و هر چه در او هست سهل و مختصر است[M2]ز اهل معرفت این مختصر دریغ مدار
[B][M1]کنون که چشمه قند است لعل نوشینت[M2]سخن بگوی و ز طوطی شکر دریغ مدار
[B][M1]مکارم تو به آفاق می‌برد شاعر[M2]از او وظیفه و زاد سفر دریغ مدار
[B][M1]چو ذکر خیر طلب می‌کنی سخن این است[M2]که در بهای سخن سیم و زر دریغ مدار
[B][M1]غبار غم برود حال خوش شود حافظ[M2]تو آب دیده از این رهگذر دریغ مدار
[A]
[B][M1]ای صبا نکهتی از کوی فلانی به من آر[M2]زار و بیمار غمم راحت جانی به من آر
[B][M1]قلب بی‌حاصل ما را بزن اکسیر مراد[M2]یعنی از خاک در دوست نشانی به من آر
[B][M1]در کمینگاه نظر با دل خویشم جنگ است[M2]ز ابرو و غمزه او تیر و کمانی به من آر
[B][M1]در غریبی و فراق و غم دل پیر شدم[M2]ساغر می ز کف تازه جوانی به من آر
[B][M1]منکران را هم از این می دو سه ساغر بچشان[M2]وگر ایشان نستانند روانی به من آر
[B][M1]ساقیا عشرت امروز به فردا مفکن[M2]یا ز دیوان قضا خط امانی به من آر
[B][M1]دلم از دست بشد دوش چو حافظ می‌گفت[M2]کای صبا نکهتی از کوی فلانی به من آر
[A]
[B][M1]ای صبا نکهتی از خاک ره یار بیار[M2]ببر اندوه دل و مژده دلدار بیار
[B][M1]نکته‌ای روح فزا از دهن دوست بگو[M2]نامه‌ای خوش خبر از عالم اسرار بیار
[B][M1]تا معطر کنم از لطف نسیم تو مشام[M2]شمه‌ای از نفحات نفس یار بیار
[B][M1]به وفای تو که خاک ره آن یار عزیز[M2]بی غباری که پدید آید از اغیار بیار
[B][M1]گردی از رهگذر دوست به کوری رقیب[M2]بهر آسایش این دیده خونبار بیار
[B][M1]خامی و ساده دلی شیوه جانبازان نیست[M2]خبری از بر آن دلبر عیار بیار
[B][M1]شکر آن را که تو در عشرتی ای مرغ چمن[M2]به اسیران قفس مژده گلزار بیار
[B][M1]کام جان تلخ شد از صبر که کردم بی دوست[M2]عشوه‌ای زان لب شیرین شکربار بیار
[B][M1]روزگاریست که دل چهره مقصود ندید[M2]ساقیا آن قدح آینه کردار بیار
[B][M1]دلق حافظ به چه ارزد به می‌اش رنگین کن[M2]وان گهش مست و خراب از سر بازار بیار
[A]
[B][M1]روی بنمای و وجود خودم از یاد ببر[M2]خرمن سوختگان را همه گو باد ببر
[B][M1]ما چو دادیم دل و دیده به طوفان بلا[M2]گو بیا سیل غم و خانه ز بنیاد ببر
[B][M1]زلف چون عنبر خامش که ببوید هیهات[M2]ای دل خام طمع این سخن از یاد ببر
[B][M1]سینه گو شعله آتشکده فارس بکش[M2]دیده گو آب رخ دجله بغداد ببر
[B][M1]دولت پیر مغان باد که باقی سهل است[M2]دیگری گو برو و نام من از یاد ببر
[B][M1]سعی نابرده در این راه به جایی نرسی[M2]مزد اگر می‌طلبی طاعت استاد ببر
[B][M1]روز مرگم نفسی وعده دیدار بده[M2]وان گهم تا به لحد فارغ و آزاد ببر
[B][M1]دوش می‌گفت به مژگان درازت بکشم[M2]یا رب از خاطرش اندیشه بیداد ببر
[B][M1]حافظ اندیشه کن از نازکی خاطر یار[M2]برو از درگهش این ناله و فریاد ببر
[A]
[B][M1]شب وصل است و طی شد نامه هجر[M2]سلام فیه حتی مطلع الفجر
[B][M1]دلا در عاشقی ثابت قدم باش[M2]که در این ره نباشد کار بی اجر
[B][M1]من از رندی نخواهم کرد توبه[M2]و لو آذیتنی بالهجر و الحجر
[B][M1]برآی ای صبح روشن دل خدا را[M2]که بس تاریک می‌بینم شب هجر
[B][M1]دلم رفت و ندیدم روی دلدار[M2]فغان از این تطاول آه از این زجر
[B][M1]وفا خواهی جفاکش باش حافظ[M2]فان الربح و الخسران فی التجر
[A]
[B][M1]گر بود عمر به میخانه رسم بار دگر[M2]بجز از خدمت رندان نکنم کار دگر
[B][M1]خرم آن روز که با دیده گریان بروم[M2]تا زنم آب در میکده یک بار دگر
[B][M1]معرفت نیست در این قوم خدا را سببی[M2]تا برم گوهر خود را به خریدار دگر
[B][M1]یار اگر رفت و حق صحبت دیرین نشناخت[M2]حاش لله که روم من ز پی یار دگر
[B][M1]گر مساعد شودم دایره چرخ کبود[M2]هم به دست آورمش باز به پرگار دگر
[B][M1]عافیت می‌طلبد خاطرم ار بگذارند[M2]غمزه شوخش و آن طرهٔ طرار دگر
[B][M1]راز سربسته ما بین که به دستان گفتند[M2]هر زمان با دف و نی بر سر بازار دگر
[B][M1]هر دم از درد بنالم که فلک هر ساعت[M2]کندم قصد دل ریش به آزار دگر
[B][M1]بازگویم نه در این واقعه حافظ تنهاست[M2]غرقه گشتند در این بادیه بسیار دگر
[A]
[B][M1]ای خرم از فروغ رخت لاله زار عمر[M2]بازآ که ریخت بی گل رویت بهار عمر
[B][M1]از دیده گر سرشک چو باران چکد رواست[M2]کاندر غمت چو برق بشد روزگار عمر
[B][M1]این یک دو دم که مهلت دیدار ممکن است[M2]دریاب کار ما که نه پیداست کار عمر
[B][M1]تا کی می صبوح و شکرخواب بامداد[M2]هشیار گرد هان که گذشت اختیار عمر
[B][M1]دی در گذار بود و نظر سوی ما نکرد[M2]بیچاره دل که هیچ ندید از گذار عمر
[B][M1]اندیشه از محیط فنا نیست هر که را[M2]بر نقطه دهان تو باشد مدار عمر
[B][M1]در هر طرف ز خیل حوادث کمین‌گهیست[M2]زان رو عنان گسسته دواند سوار عمر
[B][M1]بی عمر زنده‌ام من و این بس عجب مدار[M2]روز فراق را که نهد در شمار عمر
[B][M1]حافظ سخن بگوی که بر صفحه جهان[M2]این نقش ماند از قلمت یادگار عمر
[A]
[B][M1]دیگر ز شاخ سرو سهی بلبل صبور[M2]گلبانگ زد که چشم بد از روی گل به دور
[B][M1]ای گل به شکر آن که تویی پادشاه حسن[M2]با بلبلان بی‌دل شیدا مکن غرور
[B][M1]از دست غیبت تو شکایت نمی‌کنم[M2]تا نیست غیبتی نبود لذت حضور
[B][M1]گر دیگران به عیش و طرب خرمند و شاد[M2]ما را غم نگار بود مایه سرور
[B][M1]زاهد اگر به حور و قصور است امیدوار[M2]ما را شرابخانه قصور است و یار حور
[B][M1]می خور به بانگ چنگ و مخور غصه ور کسی[M2]گوید تو را که باده مخور گو هوالغفور
[B][M1]حافظ شکایت از غم هجران چه می‌کنی[M2]در هجر وصل باشد و در ظلمت است نور
[A]
[B][M1]یوسف گم گشته بازآید به کنعان غم مخور[M2]کلبه احزان شود روزی گلستان غم مخور
[B][M1]ای دل غمدیده حالت به شود دل بد مکن[M2]وین سر شوریده باز آید به سامان غم مخور
[B][M1]گر بهار عمر باشد باز بر تخت چمن[M2]چتر گل در سر کشی ای مرغ خوشخوان غم مخور
[B][M1]دور گردون گر دو روزی بر مراد ما نرفت[M2]دائما یکسان نباشد حال دوران غم مخور
[B][M1]هان مشو نومید چون واقف نه‌ای از سر غیب[M2]باشد اندر پرده بازیهای پنهان غم مخور
[B][M1]ای دل ار سیل فنا بنیاد هستی بر کند[M2]چون تو را نوح است کشتیبان ز طوفان غم مخور
[B][M1]در بیابان گر به شوق کعبه خواهی زد قدم[M2]سرزنشها گر کند خار مغیلان غم مخور
[B][M1]گر چه منزل بس خطرناک است و مقصد بس بعید[M2]هیچ راهی نیست کان را نیست پایان غم مخور
[B][M1]حال ما در فرقت جانان و ابرام رقیب[M2]جمله می‌داند خدای حال گردان غم مخور
[B][M1]حافظا در کنج فقر و خلوت شبهای تار[M2]تا بود وردت دعا و درس قرآن غم مخور
[A]
[B][M1]نصیحتی کنمت بشنو و بهانه مگیر[M2]هر آنچه ناصح مشفق بگویدت بپذیر
[B][M1]ز وصل روی جوانان تمتعی بردار[M2]که در کمینگه عمر است مکر عالم پیر
[B][M1]نعیم هر دو جهان پیش عاشقان به جوی[M2]که این متاع قلیل است و آن عطای کثیر
[B][M1]معاشری خوش و رودی بساز می‌خواهم[M2]که درد خویش بگویم به ناله بم و زیر
[B][M1]بر آن سرم که ننوشم می و گنه نکنم[M2]اگر موافق تدبیر من شود تقدیر
[B][M1]چو قسمت ازلی بی حضور ما کردند[M2]گر اندکی نه به وفق رضاست خرده مگیر
[B][M1]چو لاله در قدحم ریز ساقیا می و مشک[M2]که نقش خال نگارم نمی‌رود ز ضمیر
[B][M1]بیار ساغر در خوشاب ای ساقی[M2]حسود گو کرم آصفی ببین و بمیر
[B][M1]به عزم توبه نهادم قدح ز کف صد بار[M2]ولی کرشمه ساقی نمی‌کند تقصیر
[B][M1]می دوساله و محبوب چارده ساله[M2]همین بس است مرا صحبت صغیر و کبیر
[B][M1]دل رمیده ما را که پیش می‌گیرد[M2]خبر دهید به مجنون خسته از زنجیر
[B][M1]حدیث توبه در این بزمگه مگو حافظ[M2]که ساقیان کمان ابرویت زنند به تیر
[A]
[B][M1]روی بنما و مرا گو که ز جان دل برگیر[M2]پیش شمع آتش پروانه به جان گو درگیر
[B][M1]در لب تشنه ما بین و مدار آب دریغ[M2]بر سر کشته خویش آی و ز خاکش برگیر
[B][M1]ترک درویش مگیر ار نبود سیم و زرش[M2]در غمت سیم شمار اشک و رخش را زر گیر
[B][M1]چنگ بنواز و بساز ار نبود عود چه باک[M2]آتشم عشق و دلم عود و تنم مجمر گیر
[B][M1]در سماع آی و ز سر خرقه برانداز و برقص[M2]ور نه با گوشه رو و خرقه ما در سر گیر
[B][M1]صوف برکش ز سر و باده صافی درکش[M2]سیم در باز و به زر سیمبری در بر گیر
[B][M1]دوست گو یار شو و هر دو جهان دشمن باش[M2]بخت گو پشت مکن روی زمین لشکر گیر
[B][M1]میل رفتن مکن ای دوست دمی با ما باش[M2]بر لب جوی طرب جوی و به کف ساغر گیر
[B][M1]رفته گیر از برم و زآتش و آب دل و چشم[M2]گونه‌ام زرد و لبم خشک و کنارم تر گیر
[B][M1]حافظ آراسته کن بزم و بگو واعظ را[M2]که ببین مجلسم و ترک سر منبر گیر
[A]
[B][M1]هزار شکر که دیدم به کام خویشت باز[M2]ز روی صدق و صفا گشته با دلم دمساز
[B][M1]روندگان طریقت ره بلا سپرند[M2]رفیق عشق چه غم دارد از نشیب و فراز
[B][M1]غم حبیب نهان به ز گفت و گوی رقیب[M2]که نیست سینه ارباب کینه محرم راز
[B][M1]اگر چه حسن تو از عشق غیر مستغنیست[M2]من آن نیم که از این عشقبازی آیم باز
[B][M1]چه گویمت که ز سوز درون چه می‌بینم[M2]ز اشک پرس حکایت که من نیم غماز
[B][M1]چه فتنه بود که مشاطه قضا انگیخت[M2]که کرد نرگس مستش سیه به سرمه ناز
[B][M1]بدین سپاس که مجلس منور است به دوست[M2]گرت چو شمع جفایی رسد بسوز و بساز
[B][M1]غرض کرشمه حسن است ور نه حاجت نیست[M2]جمال دولت محمود را به زلف ایاز
[B][M1]غزل سرایی ناهید صرفه‌ای نبرد[M2]در آن مقام که حافظ برآورد آواز
[A]
[B][M1]منم که دیده به دیدار دوست کردم باز[M2]چه شکر گویمت ای کارساز بنده نواز
[B][M1]نیازمند بلا گو رخ از غبار مشوی[M2]که کیمیای مراد است خاک کوی نیاز
[B][M1]ز مشکلات طریقت عنان متاب ای دل[M2]که مرد راه نیندیشد از نشیب و فراز
[B][M1]طهارت ار نه به خون جگر کند عاشق[M2]به قول مفتی عشقش درست نیست نماز
[B][M1]در این مقام مجازی به جز پیاله مگیر[M2]در این سراچه بازیچه غیر عشق مباز
[B][M1]به نیم بوسه دعایی بخر ز اهل دلی[M2]که کید دشمنت از جان و جسم دارد باز
[B][M1]فکند زمزمه عشق در حجاز و عراق[M2]نوای بانگ غزلهای حافظ از شیراز
[A]
[B][M1]ای سرو ناز حسن که خوش می‌روی به ناز[M2]عشاق را به ناز تو هر لحظه صد نیاز
[B][M1]فرخنده باد طلعت خوبت که در ازل[M2]ببریده‌اند بر قد سروت قبای ناز
[B][M1]آن را که بوی عنبر زلف تو آرزوست[M2]چون عود گو بر آتش سودا بسوز و ساز
[B][M1]پروانه را ز شمع بود سوز دل ولی[M2]بی شمع عارض تو دلم را بود گداز
[B][M1]صوفی که بی تو توبه ز می کرده بود دوش[M2]بشکست عهد چون در میخانه دید باز
[B][M1]از طعنه رقیب نگردد عیار من[M2]چون زر اگر برند مرا در دهان گاز
[B][M1]دل کز طواف کعبه کویت وقوف یافت[M2]از شوق آن حریم ندارد سر حجاز
[B][M1]هر دم به خون دیده چه حاجت وضو چو نیست[M2]بی طاق ابروی تو نماز مرا جواز
[B][M1]چون باده باز بر سر خم رفت کف زنان[M2]حافظ که دوش از لب ساقی شنید راز
[A]
[B][M1]درآ که در دل خسته توان درآید باز[M2]بیا که در تن مرده روان درآید باز
[B][M1]بیا که فرقت تو چشم من چنان در بست[M2]که فتح باب وصالت مگر گشاید باز
[B][M1]غمی که چون سپه زنگ ملک دل بگرفت[M2]ز خیل شادی روم رخت زداید باز
[B][M1]به پیش آینه دل هر آن چه می‌دارم[M2]بجز خیال جمالت نمی‌نماید باز
[B][M1]بدان مثل که شب آبستن است روز از تو[M2]ستاره می‌شمرم تا که شب چه زاید باز
[B][M1]بیا که بلبل مطبوع خاطر حافظ[M2]به بوی گلبن وصل تو می‌سراید باز
[A]
[B][M1]حال خونین دلان که گوید باز[M2]وز فلک خون خم که جوید باز
[B][M1]شرمش از چشم می پرستان باد[M2]نرگس مست اگر بروید باز
[B][M1]جز فلاطون خم نشین شراب[M2]سر حکمت به ما که گوید باز
[B][M1]هر که چون لاله کاسه گردان شد[M2]زین جفا رخ به خون بشوید باز
[B][M1]نگشاید دلم چو غنچه اگر[M2]ساغری از لبش نبوید باز
[B][M1]بس که در پرده چنگ گفت سخن[M2]ببرش موی تا نموید باز
[B][M1]گرد بیت الحرام خم حافظ[M2]گر نمیرد به سر بپوید باز
[A]
[B][M1]بیا و کشتی ما در شط شراب انداز[M2]خروش و ولوله در جان شیخ و شاب انداز
[B][M1]مرا به کشتی باده درافکن ای ساقی[M2]که گفته‌اند نکویی کن و در آب انداز
[B][M1]ز کوی میکده برگشته‌ام ز راه خطا[M2]مرا دگر ز کرم با ره صواب انداز
[B][M1]بیار زان می گلرنگ مشک بو جامی[M2]شرار رشک و حسد در دل گلاب انداز
[B][M1]اگر چه مست و خرابم تو نیز لطفی کن[M2]نظر بر این دل سرگشته خراب انداز
[B][M1]به نیمشب اگرت آفتاب می‌باید[M2]ز روی دختر گلچهر رز نقاب انداز
[B][M1]مهل که روز وفاتم به خاک بسپارند[M2]مرا به میکده بر در خم شراب انداز
[B][M1]ز جور چرخ چو حافظ به جان رسید دلت[M2]به سوی دیو محن ناوک شهاب انداز
[A]
[B][M1]خیز و در کاسه زر آب طربناک انداز[M2]پیشتر زان که شود کاسه سر خاک انداز
[B][M1]عاقبت منزل ما وادی خاموشان است[M2]حالیا غلغله در گنبد افلاک انداز
[B][M1]چشم آلوده نظر از رخ جانان دور است[M2]بر رخ او نظر از آینه پاک انداز
[B][M1]به سر سبز تو ای سرو که گر خاک شوم[M2]ناز از سر بنه و سایه بر این خاک انداز
[B][M1]دل ما را که ز مار سر زلف تو بخست[M2]از لب خود به شفاخانه تریاک انداز
[B][M1]ملک این مزرعه دانی که ثباتی ندهد[M2]آتشی از جگر جام در املاک انداز
[B][M1]غسل در اشک زدم کاهل طریقت گویند[M2]پاک شو اول و پس دیده بر آن پاک انداز
[B][M1]یا رب آن زاهد خودبین که به جز عیب ندید[M2]دود آهیش در آیینه ادراک انداز
[B][M1]چون گل از نکهت او جامه قبا کن حافظ[M2]وین قبا در ره آن قامت چالاک انداز
[A]
[B][M1]برنیامد از تمنای لبت کامم هنوز[M2]بر امید جام لعلت دردی آشامم هنوز
[B][M1]روز اول رفت دینم در سر زلفین تو[M2]تا چه خواهد شد در این سودا سرانجامم هنوز
[B][M1]ساقیا یک جرعه‌ای زان آب آتشگون که من[M2]در میان پختگان عشق او خامم هنوز
[B][M1]از خطا گفتم شبی زلف تو را مشک ختن[M2]می‌زند هر لحظه تیغی مو بر اندامم هنوز
[B][M1]پرتو روی تو تا در خلوتم دید آفتاب[M2]می‌رود چون سایه هر دم بر در و بامم هنوز
[B][M1]نام من رفته‌ست روزی بر لب جانان به سهو[M2]اهل دل را بوی جان می‌آید از نامم هنوز
[B][M1]در ازل داده‌ست ما را ساقی لعل لبت[M2]جرعه جامی که من مدهوش آن جامم هنوز
[B][M1]ای که گفتی جان بده تا باشدت آرام جان[M2]جان به غم‌هایش سپردم نیست آرامم هنوز
[B][M1]در قلم آورد حافظ قصه لعل لبش[M2]آب حیوان می‌رود هر دم ز اقلامم هنوز
[A]
[B][M1]دلم رمیده لولی‌وشیست شورانگیز[M2]دروغ وعده و قتال وضع و رنگ آمیز
[B][M1]فدای پیرهن چاک ماه رویان باد[M2]هزار جامه تقوی و خرقه پرهیز
[B][M1]خیال خال تو با خود به خاک خواهم برد[M2]که تا ز خال تو خاکم شود عبیرآمیز
[B][M1]فرشته عشق نداند که چیست ای ساقی[M2]بخواه جام و گلابی به خاک آدم ریز
[B][M1]پیاله بر کفنم بند تا سحرگه حشر[M2]به می ز دل ببرم هول روز رستاخیز
[B][M1]فقیر و خسته به درگاهت آمدم رحمی[M2]که جز ولای توام نیست هیچ دست آویز
[B][M1]بیا که هاتف میخانه دوش با من گفت[M2]که در مقام رضا باش و از قضا مگریز
[B][M1]میان عاشق و معشوق هیچ حائل نیست[M2]تو خود حجاب خودی حافظ از میان برخیز
[A]
[B][M1]ای صبا گر بگذری بر ساحل رود ارس[M2]بوسه زن بر خاک آن وادی و مشکین کن نفس
[B][M1]منزل سلمی که بادش هر دم از ما صد سلام[M2]پرصدای ساربانان بینی و بانگ جرس
[B][M1]محمل جانان ببوس آن گه به زاری عرضه دار[M2]کز فراقت سوختم ای مهربان فریاد رس
[B][M1]من که قول ناصحان را خواندمی قول رباب[M2]گوشمالی دیدم از هجران که اینم پند بس
[B][M1]عشرت شبگیر کن می نوش کاندر راه عشق[M2]شبروان را آشنایی‌هاست با میر عسس
[B][M1]عشقبازی کار بازی نیست ای دل سر بباز[M2]زان که گوی عشق نتوان زد به چوگان هوس
[B][M1]دل به رغبت می‌سپارد جان به چشم مست یار[M2]گر چه هشیاران ندادند اختیار خود به کس
[B][M1]طوطیان در شکرستان کامرانی می‌کنند[M2]و از تحسر دست بر سر می‌زند مسکین مگس
[B][M1]نام حافظ گر برآید بر زبان کلک دوست[M2]از جناب حضرت شاهم بس است این ملتمس
[A]
[B][M1]گلعذاری ز گلستان جهان ما را بس[M2]زین چمن سایه آن سرو روان ما را بس
[B][M1]من و همصحبتی اهل ریا دورم باد[M2]از گرانان جهان رطل گران ما را بس
[B][M1]قصر فردوس به پاداش عمل می‌بخشند[M2]ما که رندیم و گدا دیر مغان ما را بس
[B][M1]بنشین بر لب جوی و گذر عمر ببین[M2]کاین اشارت ز جهان گذران ما را بس
[B][M1]نقد بازار جهان بنگر و آزار جهان[M2]گر شما را نه بس این سود و زیان ما را بس
[B][M1]یار با ماست چه حاجت که زیادت طلبیم[M2]دولت صحبت آن مونس جان ما را بس
[B][M1]از در خویش خدا را به بهشتم مفرست[M2]که سر کوی تو از کون و مکان ما را بس
[B][M1]حافظ از مشرب قسمت گله ناانصافیست[M2]طبع چون آب و غزل‌های روان ما را بس
[A]
[B][M1]دلا رفیق سفر بخت نیکخواهت بس[M2]نسیم روضه شیراز پیک راهت بس
[B][M1]دگر ز منزل جانان سفر مکن درویش[M2]که سیر معنوی و کنج خانقاهت بس
[B][M1]وگر کمین بگشاید غمی ز گوشه دل[M2]حریم درگه پیر مغان پناهت بس
[B][M1]به صدر مصطبه بنشین و ساغر می‌نوش[M2]که این قدر ز جهان کسب مال و جاهت بس
[B][M1]زیادتی مطلب کار بر خود آسان کن[M2]صراحی می لعل و بتی چو ماهت بس
[B][M1]فلک به مردم نادان دهد زمام مراد[M2]تو اهل فضلی و دانش همین گناهت بس
[B][M1]هوای مسکن مألوف و عهد یار قدیم[M2]ز رهروان سفرکرده عذرخواهت بس
[B][M1]به منت دگران خو مکن که در دو جهان[M2]رضای ایزد و انعام پادشاهت بس
[B][M1]به هیچ ورد دگر نیست حاجت ای حافظ[M2]دعای نیم شب و درس صبحگاهت بس
[A]
[B][M1]درد عشقی کشیده‌ام که مپرس[M2]زهر هجری چشیده‌ام که مپرس
[B][M1]گشته‌ام در جهان و آخر کار[M2]دلبری برگزیده‌ام که مپرس
[B][M1]آن چنان در هوای خاک درش[M2]می‌رود آب دیده‌ام که مپرس
[B][M1]من به گوش خود از دهانش دوش[M2]سخنانی شنیده‌ام که مپرس
[B][M1]سوی من لب چه می‌گزی که مگوی[M2]لب لعلی گزیده‌ام که مپرس
[B][M1]بی تو در کلبه گدایی خویش[M2]رنج‌هایی کشیده‌ام که مپرس
[B][M1]همچو حافظ غریب در ره عشق[M2]به مقامی رسیده‌ام که مپرس
[A]
[B][M1]دارم از زلف سیاهش گله چندان که مپرس[M2]که چنان ز او شده‌ام بی سر و سامان که مپرس
[B][M1]کس به امید وفا ترک دل و دین مکناد[M2]که چنانم من از این کرده پشیمان که مپرس
[B][M1]به یکی جرعه که آزار کسش در پی نیست[M2]زحمتی می‌کشم از مردم نادان که مپرس
[B][M1]زاهد از ما به سلامت بگذر کاین می لعل[M2]دل و دین می‌برد از دست بدان سان که مپرس
[B][M1]گفت‌وگوهاست در این راه که جان بگدازد[M2]هر کسی عربده‌ای این که مبین آن که مپرس
[B][M1]پارسایی و سلامت هوسم بود ولی[M2]شیوه‌ای می‌کند آن نرگس فتان که مپرس
[B][M1]گفتم از گوی فلک صورت حالی پرسم[M2]گفت آن می‌کشم اندر خم چوگان که مپرس
[B][M1]گفتمش زلف به خون که شکستی گفتا[M2]حافظ این قصه دراز است به قرآن که مپرس
[A]
[B][M1]بازآی و دل تنگ مرا مونس جان باش[M2]وین سوخته را محرم اسرار نهان باش
[B][M1]زان باده که در میکده عشق فروشند[M2]ما را دو سه ساغر بده و گو رمضان باش
[B][M1]در خرقه چو آتش زدی ای عارف سالک[M2]جهدی کن و سرحلقه رندان جهان باش
[B][M1]دلدار که گفتا به توام دل نگران است[M2]گو می‌رسم اینک به سلامت نگران باش
[B][M1]خون شد دلم از حسرت آن لعل روان بخش[M2]ای درج محبت به همان مهر و نشان باش
[B][M1]تا بر دلش از غصه غباری ننشیند[M2]ای سیل سرشک از عقب نامه روان باش
[B][M1]حافظ که هوس می‌کندش جام جهان بین[M2]گو در نظر آصف جمشید مکان باش
[A]
[B][M1]اگر رفیق شفیقی درست پیمان باش[M2]حریف خانه و گرمابه و گلستان باش
[B][M1]شکنج زلف پریشان به دست باد مده[M2]مگو که خاطر عشاق گو پریشان باش
[B][M1]گرت هواست که با خضر همنشین باشی[M2]نهان ز چشم سکندر چو آب حیوان باش
[B][M1]زبور عشق نوازی نه کار هر مرغیست[M2]بیا و نوگل این بلبل غزل خوان باش
[B][M1]طریق خدمت و آیین بندگی کردن[M2]خدای را که رها کن به ما و سلطان باش
[B][M1]دگر به صید حرم تیغ برمکش زنهار[M2]وز آن که با دل ما کرده‌ای پشیمان باش
[B][M1]تو شمع انجمنی یکزبان و یکدل شو[M2]خیال و کوشش پروانه بین و خندان باش
[B][M1]کمال دلبری و حسن در نظربازیست[M2]به شیوه نظر از نادران دوران باش
[B][M1]خموش حافظ و از جور یار ناله مکن[M2]تو را که گفت که در روی خوب حیران باش
[A]
[B][M1]به دور لاله قدح گیر و بی‌ریا می‌باش[M2]به بوی گل نفسی همدم صبا می‌باش
[B][M1]نگویمت که همه ساله می پرستی کن[M2]سه ماه می خور و نه ماه پارسا می‌باش
[B][M1]چو پیر سالک عشقت به می حواله کند[M2]بنوش و منتظر رحمت خدا می‌باش
[B][M1]گرت هواست که چون جم به سر غیب رسی[M2]بیا و همدم جام جهان نما می‌باش
[B][M1]چو غنچه گر چه فروبستگیست کار جهان[M2]تو همچو باد بهاری گره گشا می‌باش
[B][M1]وفا مجوی ز کس ور سخن نمی‌شنوی[M2]به هرزه طالب سیمرغ و کیمیا می‌باش
[B][M1]مرید طاعت بیگانگان مشو حافظ[M2]ولی معاشر رندان پارسا می‌باش
[A]
[B][M1]صوفی گلی بچین و مرقع به خار بخش[M2]وین زهد خشک را به می خوشگوار بخش
[B][M1]طامات و شطح در ره آهنگ چنگ نه[M2]تسبیح و طیلسان به می و میگسار بخش
[B][M1]زهد گران که شاهد و ساقی نمی‌خرند[M2]در حلقه چمن به نسیم بهار بخش
[B][M1]راهم شراب لعل زد ای میر عاشقان[M2]خون مرا به چاه زنخدان یار بخش
[B][M1]یا رب به وقت گل گنه بنده عفو کن[M2]وین ماجرا به سرو لب جویبار بخش
[B][M1]ای آن که ره به مشرب مقصود برده‌ای[M2]زین بحر قطره‌ای به من خاکسار بخش
[B][M1]شکرانه را که چشم تو روی بتان ندید[M2]ما را به عفو و لطف خداوندگار بخش
[B][M1]ساقی چو شاه نوش کند باده صبوح[M2]گو جام زر به حافظ شب زنده دار بخش
[A]
[B][M1]باغبان گر پنج روزی صحبت گل بایدش[M2]بر جفای خار هجران صبر بلبل بایدش
[B][M1]ای دل اندر بند زلفش از پریشانی منال[M2]مرغ زیرک چون به دام افتد تحمل بایدش
[B][M1]رند عالم سوز را با مصلحت بینی چه کار[M2]کار ملک است آن که تدبیر و تأمل بایدش
[B][M1]تکیه بر تقوی و دانش در طریقت کافریست[M2]راهرو گر صد هنر دارد توکل بایدش
[B][M1]با چنین زلف و رخش بادا نظربازی حرام[M2]هر که روی یاسمین و جعد سنبل بایدش
[B][M1]نازها زان نرگس مستانه‌اش باید کشید[M2]این دل شوریده تا آن جعد و کاکل بایدش
[B][M1]ساقیا در گردش ساغر تعلل تا به چند[M2]دور چون با عاشقان افتد تسلسل بایدش
[B][M1]کیست حافظ تا ننوشد باده بی آواز رود[M2]عاشق مسکین چرا چندین تجمل بایدش
[A]
[B][M1]فکر بلبل همه آن است که گل شد یارش[M2]گل در اندیشه که چون عشوه کند در کارش
[B][M1]دلربایی همه آن نیست که عاشق بکشند[M2]خواجه آن است که باشد غم خدمتگارش
[B][M1]جای آن است که خون موج زند در دل لعل[M2]زین تغابن که خزف می‌شکند بازارش
[B][M1]بلبل از فیض گل آموخت سخن ور نه نبود[M2]این همه قول و غزل تعبیه در منقارش
[B][M1]ای که در کوچه معشوقه ما می‌گذری[M2]بر حذر باش که سر می‌شکند دیوارش
[B][M1]آن سفرکرده که صد قافله دل همره اوست[M2]هر کجا هست خدایا به سلامت دارش
[B][M1]صحبت عافیتت گر چه خوش افتاد ای دل[M2]جانب عشق عزیز است فرومگذارش
[B][M1]صوفی سرخوش از این دست که کج کرد کلاه[M2]به دو جام دگر آشفته شود دستارش
[B][M1]دل حافظ که به دیدار تو خوگر شده بود[M2]نازپرورد وصال است مجو آزارش
[A]
[B][M1]شراب تلخ می‌خواهم که مردافکن بود زورش[M2]که تا یک دم بیاسایم ز دنیا و شر و شورش
[B][M1]سماط دهر دون پرور ندارد شهد آسایش[M2]مذاق حرص و آز ای دل بشو از تلخ و از شورش
[B][M1]بیاور می که نتوان شد ز مکر آسمان ایمن[M2]به لعب زهره چنگی و مریخ سلحشورش
[B][M1]کمند صید بهرامی بیفکن جام جم بردار[M2]که من پیمودم این صحرا نه بهرام است و نه گورش
[B][M1]بیا تا در می صافیت راز دهر بنمایم[M2]به شرط آن که ننمایی به کج طبعان دل کورش
[B][M1]نظر کردن به درویشان منافی بزرگی نیست[M2]سلیمان با چنان حشمت نظرها بود با مورش
[B][M1]کمان ابروی جانان نمی‌پیچد سر از حافظ[M2]ولیکن خنده می‌آید بدین بازوی بی زورش
[A]
[B][M1]خوشا شیراز و وضع بی‌مثالش[M2]خداوندا نگه دار از زوالش
[B][M1]ز رکن آباد ما صد لوحش الله[M2]که عمر خضر می‌بخشد زلالش
[B][M1]میان جعفرآباد و مصلا[M2]عبیرآمیز می‌آید شمالش
[B][M1]به شیراز آی و فیض روح قدسی[M2]بجوی از مردم صاحب کمالش
[B][M1]که نام قند مصری برد آنجا[M2]که شیرینان ندادند انفعالش
[B][M1]صبا زان لولی شنگول سرمست[M2]چه داری آگهی چون است حالش
[B][M1]گر آن شیرین پسر خونم بریزد[M2]دلا چون شیر مادر کن حلالش
[B][M1]مکن از خواب بیدارم خدا را[M2]که دارم خلوتی خوش با خیالش
[B][M1]چرا حافظ چو می‌ترسیدی از هجر[M2]نکردی شکر ایام وصالش
[A]
[B][M1]چو برشکست صبا زلف عنبرافشانش[M2]به هر شکسته که پیوست تازه شد جانش
[B][M1]کجاست همنفسی تا به شرح عرضه دهم[M2]که دل چه می‌کشد از روزگار هجرانش
[B][M1]زمانه از ورق گل مثال روی تو بست[M2]ولی ز شرم تو در غنچه کرد پنهانش
[B][M1]تو خفته‌ای و نشد عشق را کرانه پدید[M2]تبارک الله از این ره که نیست پایانش
[B][M1]جمال کعبه مگر عذر رهروان خواهد[M2]که جان زنده دلان سوخت در بیابانش
[B][M1]بدین شکسته بیت الحزن که می‌آرد[M2]نشان یوسف دل از چه زنخدانش
[B][M1]بگیرم آن سر زلف و به دست خواجه دهم[M2]که سوخت حافظ بی‌دل ز مکر و دستانش
[A]
[B][M1]یا رب این نوگل خندان که سپردی به منش[M2]می‌سپارم به تو از چشم حسود چمنش
[B][M1]گر چه از کوی وفا گشت به صد مرحله دور[M2]دور باد آفت دور فلک از جان و تنش
[B][M1]گر به سرمنزل سلمی رسی ای باد صبا[M2]چشم دارم که سلامی برسانی ز منش
[B][M1]به ادب نافه گشایی کن از آن زلف سیاه[M2]جای دل‌های عزیز است به هم برمزنش
[B][M1]گو دلم حق وفا با خط و خالت دارد[M2]محترم دار در آن طره عنبرشکنش
[B][M1]در مقامی که به یاد لب او می نوشند[M2]سفله آن مست که باشد خبر از خویشتنش
[B][M1]عرض و مال از در میخانه نشاید اندوخت[M2]هر که این آب خورد رخت به دریا فکنش
[B][M1]هر که ترسد ز ملال انده عشقش نه حلال[M2]سر ما و قدمش یا لب ما و دهنش
[B][M1]شعر حافظ همه بیت الغزل معرفت است[M2]آفرین بر نفس دلکش و لطف سخنش
[A]
[B][M1]ببرد از من قرار و طاقت و هوش[M2]بت سنگین دل سیمین بناگوش
[B][M1]نگاری چابکی شنگی کلهدار[M2]ظریفی مه وشی ترکی قباپوش
[B][M1]ز تاب آتش سودای عشقش[M2]به سان دیگ دایم می‌زنم جوش
[B][M1]چو پیراهن شوم آسوده خاطر[M2]گرش همچون قبا گیرم در آغوش
[B][M1]اگر پوسیده گردد استخوانم[M2]نگردد مهرت از جانم فراموش
[B][M1]دل و دینم دل و دینم ببرده‌ست[M2]بر و دوشش بر و دوشش بر و دوش
[B][M1]دوای تو دوای توست حافظ[M2]لب نوشش لب نوشش لب نوش
[A]
[B][M1]سحر ز هاتف غیبم رسید مژده به گوش[M2]که دور شاه شجاع است می دلیر بنوش
[B][M1]شد آن که اهل نظر بر کناره می‌رفتند[M2]هزار گونه سخن در دهان و لب خاموش
[B][M1]به صوت چنگ بگوییم آن حکایت‌ها[M2]که از نهفتن آن دیگ سینه می‌زد جوش
[B][M1]شراب خانگی ترس محتسب خورده[M2]به روی یار بنوشیم و بانگ نوشانوش
[B][M1]ز کوی میکده دوشش به دوش می‌بردند[M2]امام شهر که سجاده می‌کشید به دوش
[B][M1]دلا دلالت خیرت کنم به راه نجات[M2]مکن به فسق مباهات و زهد هم مفروش
[B][M1]محل نور تجلیست رای انور شاه[M2]چو قرب او طلبی در صفای نیت کوش
[B][M1]به جز ثنای جلالش مساز ورد ضمیر[M2]که هست گوش دلش محرم پیام سروش
[B][M1]رموز مصلحت ملک خسروان دانند[M2]گدای گوشه نشینی تو حافظا مخروش
[A]
[B][M1]هاتفی از گوشه میخانه دوش[M2]گفت ببخشند گنه می بنوش
[B][M1]لطف الهی بکند کار خویش[M2]مژده رحمت برساند سروش
[B][M1]این خرد خام به میخانه بر[M2]تا می لعل آوردش خون به جوش
[B][M1]گر چه وصالش نه به کوشش دهند[M2]هر قدر ای دل که توانی بکوش
[B][M1]لطف خدا بیشتر از جرم ماست[M2]نکته سربسته چه دانی خموش
[B][M1]گوش من و حلقه گیسوی یار[M2]روی من و خاک در می فروش
[B][M1]رندی حافظ نه گناهیست صعب[M2]با کرم پادشه عیب پوش
[B][M1]داور دین شاه شجاع آن که کرد[M2]روح قدس حلقه امرش به گوش
[B][M1]ای ملک العرش مرادش بده[M2]و از خطر چشم بدش دار گوش
[A]
[B][M1]در عهد پادشاه خطابخش جرم پوش[M2]حافظ قرابه کش شد و مفتی پیاله نوش
[B][M1]صوفی ز کنج صومعه با پای خم نشست[M2]تا دید محتسب که سبو می‌کشد به دوش
[B][M1]احوال شیخ و قاضی و شرب الیهودشان[M2]کردم سؤال صبحدم از پیر می فروش
[B][M1]گفتا نه گفتنیست سخن گر چه محرمی[M2]درکش زبان و پرده نگه دار و می بنوش
[B][M1]ساقی بهار می‌رسد و وجه می نماند[M2]فکری بکن که خون دل آمد ز غم به جوش
[B][M1]عشق است و مفلسی و جوانی و نوبهار[M2]عذرم پذیر و جرم به ذیل کرم بپوش
[B][M1]تا چند همچو شمع زبان آوری کنی[M2]پروانه مراد رسید ای محب خموش
[B][M1]ای پادشاه صورت و معنی که مثل تو[M2]نادیده هیچ دیده و نشنیده هیچ گوش
[B][M1]چندان بمان که خرقه ازرق کند قبول[M2]بخت جوانت از فلک پیر ژنده پوش
[A]
[B][M1]دوش با من گفت پنهان کاردانی تیزهوش[M2]وز شما پنهان نشاید کرد سر می فروش
[B][M1]گفت آسان گیر بر خود کارها کز روی طبع[M2]سخت می‌گردد جهان بر مردمان سخت‌کوش
[B][M1]وان گهم در داد جامی کز فروغش بر فلک[M2]زهره در رقص آمد و بربط زنان می‌گفت نوش
[B][M1]با دل خونین لب خندان بیاور همچو جام[M2]نی گرت زخمی رسد آیی چو چنگ اندر خروش
[B][M1]تا نگردی آشنا زین پرده رمزی نشنوی[M2]گوش نامحرم نباشد جای پیغام سروش
[B][M1]گوش کن پند ای پسر وز بهر دنیا غم مخور[M2]گفتمت چون در حدیثی گر توانی داشت هوش
[B][M1]در حریم عشق نتوان زد دم از گفت و شنید[M2]زان که آنجا جمله اعضا چشم باید بود و گوش
[B][M1]بر بساط نکته دانان خودفروشی شرط نیست[M2]یا سخن دانسته گو ای مرد عاقل یا خموش
[B][M1]ساقیا می ده که رندی‌های حافظ فهم کرد[M2]آصف صاحب قران جرم بخش عیب پوش
[A]
[B][M1]ای همه شکل تو مطبوع و همه جای تو خوش[M2]دلم از عشوه شیرین شکرخای تو خوش
[B][M1]همچو گلبرگ طری هست وجود تو لطیف[M2]همچو سرو چمن خلد سراپای تو خوش
[B][M1]شیوه و ناز تو شیرین خط و خال تو ملیح[M2]چشم و ابروی تو زیبا قد و بالای تو خوش
[B][M1]هم گلستان خیالم ز تو پر نقش و نگار[M2]هم مشام دلم از زلف سمن سای تو خوش
[B][M1]در ره عشق که از سیل بلا نیست گذار[M2]کرده‌ام خاطر خود را به تمنای تو خوش
[B][M1]شکر چشم تو چه گویم که بدان بیماری[M2]می‌کند درد مرا از رخ زیبای تو خوش
[B][M1]در بیابان طلب گر چه ز هر سو خطریست[M2]می‌رود حافظ بی‌دل به تولای تو خوش
[A]
[B][M1]کنار آب و پای بید و طبع شعر و یاری خوش[M2]معاشر دلبری شیرین و ساقی گلعذاری خوش
[B][M1]الا ای دولتی طالع که قدر وقت می‌دانی[M2]گوارا بادت این عشرت که داری روزگاری خوش
[B][M1]هر آن کس را که در خاطر ز عشق دلبری باریست[M2]سپندی گو بر آتش نه که دارد کار و باری خوش
[B][M1]عروس طبع را زیور ز فکر بکر می‌بندم[M2]بود کز دست ایامم به دست افتد نگاری خوش
[B][M1]شب صحبت غنیمت دان و داد خوشدلی بستان[M2]که مهتابی دل افروز است و طرف لاله زاری خوش
[B][M1]میی در کاسه چشم است ساقی را بنامیزد[M2]که مستی می‌کند با عقل و می‌بخشد خماری خوش
[B][M1]به غفلت عمر شد حافظ بیا با ما به میخانه[M2]که شنگولان خوش باشت بیاموزند کاری خوش
[A]
[B][M1]مجمع خوبی و لطف است عذار چو مهش[M2]لیکنش مهر و وفا نیست خدایا بدهش
[B][M1]دلبرم شاهد و طفل است و به بازی روزی[M2]بکشد زارم و در شرع نباشد گنهش
[B][M1]من همان به که از او نیک نگه دارم دل[M2]که بد و نیک ندیده‌ست و ندارد نگهش
[B][M1]بوی شیر از لب همچون شکرش می‌آید[M2]گر چه خون می‌چکد از شیوه چشم سیهش
[B][M1]چارده ساله بتی چابک شیرین دارم[M2]که به جان حلقه به گوش است مه چاردهش
[B][M1]از پی آن گل نورسته دل ما یا رب[M2]خود کجا شد که ندیدیم در این چند گهش
[B][M1]یار دلدار من ار قلب بدین سان شکند[M2]ببرد زود به جانداری خود پادشهش
[B][M1]جان به شکرانه کنم صرف گر آن دانه در[M2]صدف سینه حافظ بود آرامگهش
[A]
[B][M1]دلم رمیده شد و غافلم من درویش[M2]که آن شکاری سرگشته را چه آمد پیش
[B][M1]چو بید بر سر ایمان خویش می‌لرزم[M2]که دل به دست کمان ابروییست کافرکیش
[B][M1]خیال حوصله بحر می‌پزد هیهات[M2]چه‌هاست در سر این قطره محال اندیش
[B][M1]بنازم آن مژه شوخ عافیت کش را[M2]که موج می‌زندش آب نوش بر سر نیش
[B][M1]ز آستین طبیبان هزار خون بچکد[M2]گرم به تجربه دستی نهند بر دل ریش
[B][M1]به کوی میکده گریان و سرفکنده روم[M2]چرا که شرم همی‌آیدم ز حاصل خویش
[B][M1]نه عمر خضر بماند نه ملک اسکندر[M2]نزاع بر سر دنیی دون مکن درویش
[B][M1]بدان کمر نرسد دست هر گدا حافظ[M2]خزانه‌ای به کف آور ز گنج قارون بیش
[A]
[B][M1]ما آزموده‌ایم در این شهر بخت خویش[M2]بیرون کشید باید از این ورطه رخت خویش
[B][M1]از بس که دست می‌گزم و آه می‌کشم[M2]آتش زدم چو گل به تن لخت لخت خویش
[B][M1]دوشم ز بلبلی چه خوش آمد که می‌سرود[M2]گل گوش پهن کرده ز شاخ درخت خویش
[B][M1]کای دل تو شاد باش که آن یار تندخو[M2]بسیار تندروی نشیند ز بخت خویش
[B][M1]خواهی که سخت و سست جهان بر تو بگذرد[M2]بگذر ز عهد سست و سخن‌های سخت خویش
[B][M1]وقت است کز فراق تو وز سوز اندرون[M2]آتش درافکنم به همه رخت و پخت خویش
[B][M1]ای حافظ ار مراد میسر شدی مدام[M2]جمشید نیز دور نماندی ز تخت خویش
[A]
[B][M1]قسم به حشمت و جاه و جلال شاه شجاع[M2]که نیست با کسم از بهر مال و جاه نزاع
[B][M1]شراب خانگیم بس می مغانه بیار[M2]حریف باده رسید ای رفیق توبه وداع
[B][M1]خدای را به می‌ام شست و شوی خرقه کنید[M2]که من نمی‌شنوم بوی خیر از این اوضاع
[B][M1]ببین که رقص کنان می‌رود به ناله چنگ[M2]کسی که رخصه نفرمودی استماع سماع
[B][M1]به عاشقان نظری کن به شکر این نعمت[M2]که من غلام مطیعم تو پادشاه مطاع
[B][M1]به فیض جرعه جام تو تشنه‌ایم ولی[M2]نمی‌کنیم دلیری نمی‌دهیم صداع
[B][M1]جبین و چهره حافظ خدا جدا مکناد[M2]ز خاک بارگه کبریای شاه شجاع
[A]
[B][M1]بامدادان که ز خلوتگه کاخ ابداع[M2]شمع خاور فکند بر همه اطراف شعاع
[B][M1]برکشد آینه از جیب افق چرخ و در آن[M2]بنماید رخ گیتی به هزاران انواع
[B][M1]در زوایای طربخانه جمشید فلک[M2]ارغنون ساز کند زهره به آهنگ سماع
[B][M1]چنگ در غلغله آید که کجا شد منکر[M2]جام در قهقهه آید که کجا شد مناع
[B][M1]وضع دوران بنگر ساغر عشرت بر گیر[M2]که به هر حالتی این است بهین اوضاع
[B][M1]طره شاهد دنیی همه بند است و فریب[M2]عارفان بر سر این رشته نجویند نزاع
[B][M1]عمر خسرو طلب ار نفع جهان می‌خواهی[M2]که وجودیست عطابخش کریم نفاع
[B][M1]مظهر لطف ازل روشنی چشم امل[M2]جامع علم و عمل جان جهان شاه شجاع
[A]
[B][M1]در وفای عشق تو مشهور خوبانم چو شمع[M2]شب نشین کوی سربازان و رندانم چو شمع
[B][M1]روز و شب خوابم نمی‌آید به چشم غم پرست[M2]بس که در بیماری هجر تو گریانم چو شمع
[B][M1]رشته صبرم به مقراض غمت ببریده شد[M2]همچنان در آتش مهر تو سوزانم چو شمع
[B][M1]گر کمیت اشک گلگونم نبودی گرم رو[M2]کی شدی روشن به گیتی راز پنهانم چو شمع
[B][M1]در میان آب و آتش همچنان سرگرم توست[M2]این دل زار نزار اشک بارانم چو شمع
[B][M1]در شب هجران مرا پروانه وصلی فرست[M2]ور نه از دردت جهانی را بسوزانم چو شمع
[B][M1]بی جمال عالم آرای تو روزم چون شب است[M2]با کمال عشق تو در عین نقصانم چو شمع
[B][M1]کوه صبرم نرم شد چون موم در دست غمت[M2]تا در آب و آتش عشقت گدازانم چو شمع
[B][M1]همچو صبحم یک نفس باقیست با دیدار تو[M2]چهره بنما دلبرا تا جان برافشانم چو شمع
[B][M1]سرفرازم کن شبی از وصل خود ای نازنین[M2]تا منور گردد از دیدارت ایوانم چو شمع
[B][M1]آتش مهر تو را حافظ عجب در سر گرفت[M2]آتش دل کی به آب دیده بنشانم چو شمع
[A]
[B][M1]سحر به بوی گلستان دمی شدم در باغ[M2]که تا چو بلبل بیدل کنم علاج دماغ
[B][M1]به جلوه گل سوری نگاه می‌کردم[M2]که بود در شب تیره به روشنی چو چراغ
[B][M1]چنان به حسن و جوانی خویشتن مغرور[M2]که داشت از دل بلبل هزار گونه فراغ
[B][M1]گشاده نرگس رعنا ز حسرت آب از چشم[M2]نهاده لاله ز سودا به جان و دل صد داغ
[B][M1]زبان کشیده چو تیغی به سرزنش سوسن[M2]دهان گشاده شقایق چو مردم ایغاغ
[B][M1]یکی چو باده پرستان صراحی اندر دست[M2]یکی چو ساقی مستان به کف گرفته ایاغ
[B][M1]نشاط و عیش و جوانی چو گل غنیمت دان[M2]که حافظا نبود بر رسول غیر بلاغ
[A]
[B][M1]طالع اگر مدد دهد دامنش آورم به کف[M2]گر بکشم زهی طرب ور بکشد زهی شرف
[B][M1]طرف کرم ز کس نبست این دل پر امید من[M2]گر چه سخن همی‌برد قصه من به هر طرف
[B][M1]از خم ابروی توام هیچ گشایشی نشد[M2]وه که در این خیال کج عمر عزیز شد تلف
[B][M1]ابروی دوست کی شود دستکش خیال من[M2]کس نزده‌ست از این کمان تیر مراد بر هدف
[B][M1]چند به ناز پرورم مهر بتان سنگدل[M2]یاد پدر نمی‌کنند این پسران ناخلف
[B][M1]من به خیال زاهدی گوشه‌نشین و طرفه آنک[M2]مغبچه‌ای ز هر طرف می‌زندم به چنگ و دف
[B][M1]بی خبرند زاهدان نقش بخوان ولاتقل[M2]مست ریاست محتسب باده بده ولاتخف
[B][M1]صوفی شهر بین که چون لقمه شبهه می‌خورد[M2]پاردمش دراز باد آن حیوان خوش علف
[B][M1]حافظ اگر قدم زنی در ره خاندان به صدق[M2]بدرقه رهت شود همت شحنه نجف
[A]
[B][M1]زبان خامه ندارد سر بیان فراق[M2]وگرنه شرح دهم با تو داستان فراق
[B][M1]دریغ مدت عمرم که بر امید وصال[M2]به سر رسید و نیامد به سر زمان فراق
[B][M1]سری که بر سر گردون به فخر می‌سودم[M2]به راستان که نهادم بر آستان فراق
[B][M1]چگونه باز کنم بال در هوای وصال[M2]که ریخت مرغ دلم پر در آشیان فراق
[B][M1]کنون چه چاره که در بحر غم به گردابی[M2]فتاد زورق صبرم ز بادبان فراق
[B][M1]بسی نماند که کشتی عمر غرقه شود[M2]ز موج شوق تو در بحر بی‌کران فراق
[B][M1]اگر به دست من افتد فراق را بکشم[M2]که روز هجر سیه باد و خان و مان فراق
[B][M1]رفیق خیل خیالیم و همنشین شکیب[M2]قرین آتش هجران و هم قران فراق
[B][M1]چگونه دعوی وصلت کنم به جان که شده‌ست[M2]تنم وکیل قضا و دلم ضمان فراق
[B][M1]ز سوز شوق دلم شد کباب دور از یار[M2]مدام خون جگر می‌خورم ز خوان فراق
[B][M1]فلک چو دید سرم را اسیر چنبر عشق[M2]ببست گردن صبرم به ریسمان فراق
[B][M1]به پای شوق گر این ره به سر شدی حافظ[M2]به دست هجر ندادی کسی عنان فراق
[A]
[B][M1]مقام امن و می بی‌غش و رفیق شفیق[M2]گرت مدام میسر شود زهی توفیق
[B][M1]جهان و کار جهان جمله هیچ بر هیچ است[M2]هزار بار من این نکته کرده‌ام تحقیق
[B][M1]دریغ و درد که تا این زمان ندانستم[M2]که کیمیای سعادت رفیق بود رفیق
[B][M1]به مأمنی رو و فرصت شمر غنیمت وقت[M2]که در کمینگه عمرند قاطعان طریق
[B][M1]بیا که توبه ز لعل نگار و خنده جام[M2]حکایتیست که عقلش نمی‌کند تصدیق
[B][M1]اگر چه موی میانت به چون منی نرسد[M2]خوش است خاطرم از فکر این خیال دقیق
[B][M1]حلاوتی که تو را در چه زنخدان است[M2]به کنه آن نرسد صد هزار فکر عمیق
[B][M1]اگر به رنگ عقیقی شد اشک من چه عجب[M2]که مهر خاتم لعل تو هست همچو عقیق
[B][M1]به خنده گفت که حافظ غلام طبع توام[M2]ببین که تا به چه حدم همی‌کند تحمیق
[A]
[B][M1]اگر شراب خوری جرعه‌ای فشان بر خاک[M2]از آن گناه که نفعی رسد به غیر چه باک
[B][M1]برو به هر چه تو داری بخور دریغ مخور[M2]که بی‌دریغ زند روزگار تیغ هلاک
[B][M1]به خاک پای تو ای سرو نازپرور من[M2]که روز واقعه پا وا مگیرم از سر خاک
[B][M1]چه دوزخی چه بهشتی چه آدمی چه پری[M2]به مذهب همه کفر طریقت است امساک
[B][M1]مهندس فلکی راه دیر شش جهتی[M2]چنان ببست که ره نیست زیر دیر مغاک
[B][M1]فریب دختر رز طرفه می‌زند ره عقل[M2]مباد تا به قیامت خراب طارم تاک
[B][M1]به راه میکده حافظ خوش از جهان رفتی[M2]دعای اهل دلت باد مونس دل پاک
[A]
[B][M1]هزار دشمنم ار می‌کنند قصد هلاک[M2]گرم تو دوستی از دشمنان ندارم باک
[B][M1]مرا امید وصال تو زنده می‌دارد[M2]و گر نه هر دمم از هجر توست بیم هلاک
[B][M1]نفس نفس اگر از باد نشنوم بویش[M2]زمان زمان چو گل از غم کنم گریبان چاک
[B][M1]رود به خواب دو چشم از خیال تو هیهات[M2]بود صبور دل اندر فراق تو حاشاک
[B][M1]اگر تو زخم زنی به که دیگری مرهم[M2]و گر تو زهر دهی به که دیگری تریاک
[B][M1]بضرب سیفک قتلی حیاتنا ابدا[M2]لأن روحی قد طاب ان یکون فداک
[B][M1]عنان مپیچ که گر می‌زنی به شمشیرم[M2]سپر کنم سر و دستت ندارم از فتراک
[B][M1]تو را چنان که تویی هر نظر کجا بیند[M2]به قدر دانش خود هر کسی کند ادراک
[B][M1]به چشم خلق عزیز جهان شود حافظ[M2]که بر در تو نهد روی مسکنت بر خاک
[A]
[B][M1]ای دل ریش مرا با لب تو حق نمک[M2]حق نگه دار که من می‌روم الله معک
[B][M1]تویی آن گوهر پاکیزه که در عالم قدس[M2]ذکر خیر تو بود حاصل تسبیح ملک
[B][M1]در خلوص منت ار هست شکی تجربه کن[M2]کس عیار زر خالص نشناسد چو محک
[B][M1]گفته بودی که شوم مست و دو بوست بدهم[M2]وعده از حد بشد و ما نه دو دیدیم و نه یک
[B][M1]بگشا پسته خندان و شکرریزی کن[M2]خلق را از دهن خویش مینداز به شک
[B][M1]چرخ برهم زنم ار غیر مرادم گردد[M2]من نه آنم که زبونی کشم از چرخ فلک
[B][M1]چون بر حافظ خویشش نگذاری باری[M2]ای رقیب از بر او یک دو قدم دورترک
[A]
[B][M1]خوش خبر باشی ای نسیم شمال[M2]که به ما می‌رسد زمان وصال
[B][M1]قصّةُ العشقِ لا انفصام لها[M2]فُصِمَت ها هُنا لسانُ القال
[B][M1]ما لِسَلمی و من بذی سَلَمِ[M2]أینَ جیرانُنا و کیف الحال
[B][M1]عَفَتِ الدارُ بعدَ عافیةٍ[M2]فاسألوا حالَها عَنِ الاطلال
[B][M1]فی جمالِ الکمالِ نِلتَ مُنی[M2]صَرَّفَ اللهُ عَنکَ عَینَ کمال
[B][M1]یا برید الحِمی حَماکَ الله[M2]مرحباً مرحباً تعال تعال
[B][M1]عرصهٔ بزمگاه خالی ماند[M2]از حریفان و جام مالامال
[B][M1]سایه افکند حالیا شب هجر[M2]تا چه بازند شب روان خیال
[B][M1]ترک ما سوی کس نمی‌نگرد[M2]آه از این کبریا و جاه و جلال
[B][M1]حافظا عشق و صابری تا چند[M2]نالهٔ عاشقان خوش است بنال
[A]
[B][M1]شَمَمتُ روحَ وِدادٍ و شِمتُ برقَ وصال[M2]بیا که بوی تو را میرم ای نسیم شمال
[B][M1]اَحادیاً بجمالِ الحبیبِ قِف وانزِل[M2]که نیست صبر جمیلم ز اشتیاق جمال
[B][M1]حکایت شب هجران فروگذاشته به[M2]به شکر آن که برافکند پرده روز وصال
[B][M1]بیا که پردهٔ گلریز هفت خانه چشم[M2]کشیده‌ایم به تحریر کارگاه خیال
[B][M1]چو یار بر سر صلح است و عذر می‌طلبد[M2]توان گذشت ز جور رقیب در همه حال
[B][M1]به جز خیال دهان تو نیست در دل تنگ[M2]که کس مباد چو من در پی خیال محال
[B][M1]قتیل عشق تو شد حافظ غریب ولی[M2]به خاک ما گذری کن که خون مات حلال
[A]
[B][M1]دارای جهان نصرت دین خسرو کامل[M2]یحیی بن مظفر ملک عالم عادل
[B][M1]ای درگه اسلام پناه تو گشاده[M2]بر روی زمین روزنه جان و در دل
[B][M1]تعظیم تو بر جان و خرد واجب و لازم[M2]انعام تو بر کون و مکان فایض و شامل
[B][M1]روز ازل از کلک تو یک قطره سیاهی[M2]بر روی مه افتاد که شد حل مسائل
[B][M1]خورشید چو آن خال سیه دید به دل گفت[M2]ای کاج که من بودمی آن هندوی مقبل
[B][M1]شاها فلک از بزم تو در رقص و سماع است[M2]دست طرب از دامن این زمزمه مگسل
[B][M1]می نوش و جهان بخش که از زلف کمندت[M2]شد گردن بدخواه گرفتار سلاسل
[B][M1]دور فلکی یک سره بر منهج عدل است[M2]خوش باش که ظالم نبرد راه به منزل
[B][M1]حافظ قلم شاه جهان مقسم رزق است[M2]از بهر معیشت مکن اندیشه باطل
[A]
[B][M1]به وقت گل شدم از توبهٔ شراب خجل[M2]که کس مباد ز کردار ناصواب خجل
[B][M1]صلاح ما همه دام ره است و من زین بحث[M2]نیم ز شاهد و ساقی به هیچ باب خجل
[B][M1]بود که یار نرنجد ز ما به خلق کریم[M2]که از سؤال ملولیم و از جواب خجل
[B][M1]ز خون که رفت شب دوش از سراچهٔ چشم[M2]شدیم در نظر رهروان خواب خجل
[B][M1]رواست نرگس مست ار فکند سر در پیش[M2]که شد ز شیوهٔ آن چشم پر عتاب خجل
[B][M1]تویی که خوبتری ز آفتاب و شکر خدا[M2]که نیستم ز تو در روی آفتاب خجل
[B][M1]حجاب ظلمت از آن بست آب خضر که گشت[M2]ز شعر حافظ و آن طبع همچو آب خجل
[A]
[B][M1]اگر به کوی تو باشد مرا مجال وصول[M2]رسد به دولت وصل تو کار من به اصول
[B][M1]قرار برده ز من آن دو نرگس رعنا[M2]فراغ برده ز من آن دو جادوی مکحول
[B][M1]چو بر در تو من بینوای بی زر و زور[M2]به هیچ باب ندارم ره خروج و دخول
[B][M1]کجا روم چه کنم چاره از کجا جویم[M2]که گشته‌ام ز غم و جور روزگار ملول
[B][M1]من شکستهٔ بدحال زندگی یابم[M2]در آن زمان که به تیغ غمت شوم مقتول
[B][M1]خرابتر ز دل من غم تو جای نیافت[M2]که ساخت در دل تنگم قرارگاه نزول
[B][M1]دل از جواهر مهرت چو صیقلی دارد[M2]بود ز زنگ حوادث هر آینه مصقول
[B][M1]چه جرم کرده‌ام ای جان و دل به حضرت تو[M2]که طاعت من بیدل نمی‌شود مقبول
[B][M1]به درد عشق بساز و خموش کن حافظ[M2]رموز عشق مکن فاش پیش اهل عقول
[A]
[B][M1]هر نکته‌ای که گفتم در وصف آن شمایل[M2]هر کو شنید گفتا للهِ دَرُّ قائل
[B][M1]تحصیل عشق و رندی آسان نمود اول[M2]آخر بسوخت جانم در کسب این فضایل
[B][M1]حلاج بر سر دار این نکته خوش سراید[M2]از شافعی نپرسند امثال این مسائل
[B][M1]گفتم که کی ببخشی بر جان ناتوانم[M2]گفت آن زمان که نبود جان در میانه حائل
[B][M1]دل داده‌ام به یاری شوخی کشی نگاری[M2]مرضیّةُ السجایا محمودةُ الخصائل
[B][M1]در عین گوشه‌گیری بودم چو چشم مستت[M2]و اکنون شدم به مستان چون ابروی تو مایل
[B][M1]از آب دیده صد ره طوفان نوح دیدم[M2]وز لوح سینه نقشت هرگز نگشت زایل
[B][M1]ای دوست دست حافظ تعویذ چشم زخم است[M2]یا رب ببینم آن را در گردنت حمایل
[A]
[B][M1]ای رخت چون خلد و لعلت سلسبیل[M2]سلسبیلت کرده جان و دل سبیل
[B][M1]سبزپوشان خطت بر گرد لب[M2]همچو مورانند گرد سلسبیل
[B][M1]ناوک چشم تو در هر گوشه‌ای[M2]همچو من افتاده دارد صد قتیل
[B][M1]یا رب این آتش که در جان من است[M2]سرد کن زان سان که کردی بر خلیل
[B][M1]من نمی‌یابم مجال ای دوستان[M2]گر چه دارد او جمالی بس جمیل
[B][M1]پای ما لنگ است و منزل بس دراز[M2]دست ما کوتاه و خرما بر نخیل
[B][M1]حافظ از سرپنجهٔ عشق نگار[M2]همچو مور افتاده شد در پای پیل
[B][M1]شاه عالم را بقا و عز و ناز[M2]باد و هر چیزی که باشد زین قبیل
[A]
[B][M1]عشقبازی و جوانی و شراب لعل فام[M2]مجلس انس و حریف همدم و شرب مدام
[B][M1]ساقی شکردهان و مطرب شیرین سخن[M2]همنشینی نیک کردار و ندیمی نیک نام
[B][M1]شاهدی از لطف و پاکی رشک آب زندگی[M2]دلبری در حسن و خوبی غیرت ماه تمام
[B][M1]بزمگاهی دلنشان چون قصر فردوس برین[M2]گلشنی پیرامنش چون روضهٔ دارالسلام
[B][M1]صف نشینان نیکخواه و پیشکاران با ادب[M2]دوستداران صاحب‌اسرار و حریفان دوستکام
[B][M1]بادهٔ گلرنگ تلخ تیز خوشخوار سبک[M2]نقلش از لعل نگار و نقلش از یاقوت خام
[B][M1]غمزهٔ ساقی به یغمای خرد آهخته تیغ[M2]زلف جانان از برای صید دل گسترده دام
[B][M1]نکته‌دانی بذله‌گو چون حافظ شیرین سخن[M2]بخشش‌آموزی جهان‌افروز چون حاجی قوام
[B][M1]هر که این عشرت نخواهد خوشدلی بر وی تباه[M2]وان که این مجلس نجوید زندگی بر وی حرام
[A]
[B][M1]مرحبا طایر فرخ پی فرخنده پیام[M2]خیر مقدم چه خبر دوست کجا راه کدام
[B][M1]یا رب این قافله را لطف ازل بدرقه باد[M2]که از او خصم به دام آمد و معشوقه به کام
[B][M1]ماجرای من و معشوق مرا پایان نیست[M2]هر چه آغاز ندارد نپذیرد انجام
[B][M1]گل ز حد برد تنعم نفسی رخ بنما[M2]سرو می‌نازد و خوش نیست خدا را بخرام
[B][M1]زلف دلدار چو زنار همی‌فرماید[M2]برو ای شیخ که شد بر تن ما خرقه حرام
[B][M1]مرغ روحم که همی‌زد ز سر سدره صفیر[M2]عاقبت دانهٔ خال تو فکندش در دام
[B][M1]چشم بیمار مرا خواب نه در خور باشد[M2]من لَهُ یَقتُلُ داءٌ دَنَفٌ کیفَ ینام
[B][M1]تو ترحم نکنی بر من مخلص گفتم[M2]ذاکَ دعوایَ و ها انتَ و تلکَ الایام
[B][M1]حافظ ار میل به ابروی تو دارد شاید[M2]جای در گوشه محراب کنند اهل کلام
[A]
[B][M1]عاشق روی جوانی خوش نوخاسته‌ام[M2]وز خدا دولت این غم به دعا خواسته‌ام
[B][M1]عاشق و رند و نظربازم و می‌گویم فاش[M2]تا بدانی که به چندین هنر آراسته‌ام
[B][M1]شرمم از خرقه آلوده خود می‌آید[M2]که بر او وصله به صد شعبده پیراسته‌ام
[B][M1]خوش بسوز از غمش ای شمع که اینک من نیز[M2]هم بدین کار کمربسته و برخاسته‌ام
[B][M1]با چنین حیرتم از دست بشد صرفه کار[M2]در غم افزوده‌ام آنچ از دل و جان کاسته‌ام
[B][M1]همچو حافظ به خرابات روم جامه قبا[M2]بو که در بر کشد آن دلبر نوخاسته‌ام
[A]
[B][M1]بُشری اِذِ السّلامةُ حَلَّت بِذی سَلَم[M2]للهِ حمدُ مُعتَرِفٍ غایةَ النِّعَم
[B][M1]آن خوش خبر کجاست که این فتح مژده داد[M2]تا جان فشانمش چو زر و سیم در قدم
[B][M1]از بازگشت شاه در این طرفه منزل است[M2]آهنگ خصم او به سراپردهٔ عدم
[B][M1]پیمان شکن هرآینه گردد شکسته حال[M2]انَّ العُهودَ عِندَ مَلیکِ النُّهی ذِمَم
[B][M1]می‌جست از سحاب امل رحمتی ولی[M2]جز دیده‌اش معاینه بیرون نداد نم
[B][M1]در نیل غم فتاد سپهرش به طنز گفت[M2]الآنَ قَد نَدِمتَ و ما یَنفَعُ النَّدَم
[B][M1]ساقی چو یار مه رخ و از اهل راز بود[M2]حافظ بخورد باده و شیخ و فقیه هم
[A]
[B][M1]بازآی ساقیا که هواخواه خدمتم[M2]مشتاق بندگی و دعاگوی دولتم
[B][M1]زان جا که فیض جام سعادت فروغ توست[M2]بیرون شدی نمای ز ظلمات حیرتم
[B][M1]هر چند غرق بحر گناهم ز صد جهت[M2]تا آشنای عشق شدم ز اهل رحمتم
[B][M1]عیبم مکن به رندی و بدنامی ای حکیم[M2]کاین بود سرنوشت ز دیوان قسمتم
[B][M1]می خور که عاشقی نه به کسب است و اختیار[M2]این موهبت رسید ز میراث فطرتم
[B][M1]من کز وطن سفر نگزیدم به عمر خویش[M2]در عشق دیدن تو هواخواه غربتم
[B][M1]دریا و کوه در ره و من خسته و ضعیف[M2]ای خضر پی خجسته مدد کن به همتم
[B][M1]دورم به صورت از در دولتسرای تو[M2]لیکن به جان و دل ز مقیمان حضرتم
[B][M1]حافظ به پیش چشم تو خواهد سپرد جان[M2]در این خیالم ار بدهد عمر مهلتم
[A]
[B][M1]دوش بیماری چشم تو ببرد از دستم[M2]لیکن از لطف لبت صورت جان می‌بستم
[B][M1]عشق من با خط مشکین تو امروزی نیست[M2]دیرگاه است کز این جام هلالی مستم
[B][M1]از ثبات خودم این نکته خوش آمد که به جور[M2]در سر کوی تو از پای طلب ننشستم
[B][M1]عافیت چشم مدار از من میخانه نشین[M2]که دم از خدمت رندان زده‌ام تا هستم
[B][M1]در ره عشق از آن سوی فنا صد خطر است[M2]تا نگویی که چو عمرم به سر آمد رستم
[B][M1]بعد از اینم چه غم از تیر کج انداز حسود[M2]چون به محبوب کمان ابروی خود پیوستم
[B][M1]بوسه بر درج عقیق تو حلال است مرا[M2]که به افسوس و جفا مهر وفا نشکستم
[B][M1]صنمی لشکریم غارت دل کرد و برفت[M2]آه اگر عاطفت شاه نگیرد دستم
[B][M1]رتبت دانش حافظ به فلک بر شده بود[M2]کرد غمخواری شمشاد بلندت پستم
[A]
[B][M1]به غیر از آن که بشد دین و دانش از دستم[M2]بیا بگو که ز عشقت چه طرف بربستم
[B][M1]اگر چه خرمن عمرم غم تو داد به باد[M2]به خاک پای عزیزت که عهد نشکستم
[B][M1]چو ذره گر چه حقیرم ببین به دولت عشق[M2]که در هوای رخت چون به مهر پیوستم
[B][M1]بیار باده که عمریست تا من از سر امن[M2]به کنج عافیت از بهر عیش ننشستم
[B][M1]اگر ز مردم هشیاری ای نصیحتگو[M2]سخن به خاک میفکن چرا که من مستم
[B][M1]چگونه سر ز خجالت برآورم بر دوست[M2]که خدمتی به سزا برنیامد از دستم
[B][M1]بسوخت حافظ و آن یار دلنواز نگفت[M2]که مرهمی بفرستم که خاطرش خستم
[A]
[B][M1]زلف بر باد مده تا ندهی بر بادم[M2]ناز بنیاد مکن تا نکنی بنیادم
[B][M1]می مخور با همه کس تا نخورم خون جگر[M2]سر مکش تا نکشد سر به فلک فریادم
[B][M1]زلف را حلقه مکن تا نکنی در بندم[M2]طره را تاب مده تا ندهی بر بادم
[B][M1]یار بیگانه مشو تا نبری از خویشم[M2]غم اغیار مخور تا نکنی ناشادم
[B][M1]رخ برافروز که فارغ کنی از برگ گلم[M2]قد برافراز که از سرو کنی آزادم
[B][M1]شمع هر جمع مشو ور نه بسوزی ما را[M2]یاد هر قوم مکن تا نروی از یادم
[B][M1]شهره شهر مشو تا ننهم سر در کوه[M2]شور شیرین منما تا نکنی فرهادم
[B][M1]رحم کن بر من مسکین و به فریادم رس[M2]تا به خاک در آصف نرسد فریادم
[B][M1]حافظ از جور تو حاشا که بگرداند روی[M2]من از آن روز که دربند توام آزادم
[A]
[B][M1]فاش می‌گویم و از گفته خود دلشادم[M2]بنده عشقم و از هر دو جهان آزادم
[B][M1]طایر گلشن قدسم چه دهم شرح فراق[M2]که در این دامگه حادثه چون افتادم
[B][M1]من ملک بودم و فردوس برین جایم بود[M2]آدم آورد در این دیر خراب آبادم
[B][M1]سایه طوبی و دلجویی حور و لب حوض[M2]به هوای سر کوی تو برفت از یادم
[B][M1]نیست بر لوح دلم جز الف قامت دوست[M2]چه کنم حرف دگر یاد نداد استادم
[B][M1]کوکب بخت مرا هیچ منجم نشناخت[M2]یا رب از مادر گیتی به چه طالع زادم
[B][M1]تا شدم حلقه به گوش در میخانه عشق[M2]هر دم آید غمی از نو به مبارک بادم
[B][M1]می‌خورد خون دلم مردمک دیده سزاست[M2]که چرا دل به جگرگوشه مردم دادم
[B][M1]پاک کن چهره حافظ به سر زلف ز اشک[M2]ور نه این سیل دمادم ببرد بنیادم
[A]
[B][M1]مرا می‌بینی و هر دم زیادت می‌کنی دردم[M2]تو را می‌بینم و میلم زیادت می‌شود هر دم
[B][M1]به سامانم نمی‌پرسی نمی‌دانم چه سر داری[M2]به درمانم نمی‌کوشی نمی‌دانی مگر دردم
[B][M1]نه راه است این که بگذاری مرا بر خاک و بگریزی[M2]گذاری آر و بازم پرس تا خاک رهت گردم
[B][M1]ندارم دستت از دامن به جز در خاک و آن دم هم[M2]که بر خاکم روان گردی بگیرد دامنت گردم
[B][M1]فرو رفت از غم عشقت دمم دم می‌دهی تا کی[M2]دمار از من برآوردی نمی‌گویی برآوردم
[B][M1]شبی دل را به تاریکی ز زلفت باز می‌جستم[M2]رخت می‌دیدم و جامی هلالی باز می‌خوردم
[B][M1]کشیدم در برت ناگاه و شد در تاب گیسویت[M2]نهادم بر لبت لب را و جان و دل فدا کردم
[B][M1]تو خوش می‌باش با حافظ برو گو خصم جان می‌ده[M2]چو گرمی از تو می‌بینم چه باک از خصم دم سردم
[A]
[B][M1]سال‌ها پیروی مذهب رندان کردم[M2]تا به فتوی خرد حرص به زندان کردم
[B][M1]من به سرمنزل عنقا نه به خود بردم راه[M2]قطع این مرحله با مرغ سلیمان کردم
[B][M1]سایه‌ای بر دل ریشم فکن ای گنج روان[M2]که من این خانه به سودای تو ویران کردم
[B][M1]توبه کردم که نبوسم لب ساقی و کنون[M2]می‌گزم لب که چرا گوش به نادان کردم
[B][M1]در خلاف آمد عادت بطلب کام که من[M2]کسب جمعیت از آن زلف پریشان کردم
[B][M1]نقش مستوری و مستی نه به دست من و توست[M2]آن چه سلطان ازل گفت بکن آن کردم
[B][M1]دارم از لطف ازل جنت فردوس طمع[M2]گر چه دربانی میخانه فراوان کردم
[B][M1]این که پیرانه سرم صحبت یوسف بنواخت[M2]اجر صبریست که در کلبه احزان کردم
[B][M1]صبح خیزی و سلامت طلبی چون حافظ[M2]هر چه کردم همه از دولت قرآن کردم
[B][M1]گر به دیوان غزل صدرنشینم چه عجب[M2]سال‌ها بندگی صاحب دیوان کردم
[A]
[B][M1]دیشب به سیل اشک ره خواب می‌زدم[M2]نقشی به یاد خط تو بر آب می‌زدم
[B][M1]ابروی یار در نظر و خرقه سوخته[M2]جامی به یاد گوشه محراب می‌زدم
[B][M1]هر مرغ فکر کز سر شاخ سخن بجست[M2]بازش ز طره تو به مضراب می‌زدم
[B][M1]روی نگار در نظرم جلوه می‌نمود[M2]وز دور بوسه بر رخ مهتاب می‌زدم
[B][M1]چشمم به روی ساقی و گوشم به قول چنگ[M2]فالی به چشم و گوش در این باب می‌زدم
[B][M1]نقش خیال روی تو تا وقت صبحدم[M2]بر کارگاه دیده بی‌خواب می‌زدم
[B][M1]ساقی به صوت این غزلم کاسه می‌گرفت[M2]می‌گفتم این سرود و می ناب می‌زدم
[B][M1]خوش بود وقت حافظ و فال مراد و کام[M2]بر نام عمر و دولت احباب می‌زدم
[A]
[B][M1]هر چند پیر و خسته دل و ناتوان شدم[M2]هر گه که یاد روی تو کردم جوان شدم
[B][M1]شکر خدا که هر چه طلب کردم از خدا[M2]بر منتهای همت خود کامران شدم
[B][M1]ای گلبن جوان بر دولت بخور که من[M2]در سایه تو بلبل باغ جهان شدم
[B][M1]اول ز تحت و فوق وجودم خبر نبود[M2]در مکتب غم تو چنین نکته دان شدم
[B][M1]قسمت حوالتم به خرابات می‌کند[M2]هر چند کاین چنین شدم و آن چنان شدم
[B][M1]آن روز بر دلم در معنی گشوده شد[M2]کز ساکنان درگه پیر مغان شدم
[B][M1]در شاهراه دولت سرمد به تخت بخت[M2]با جام می به کام دل دوستان شدم
[B][M1]از آن زمان که فتنه چشمت به من رسید[M2]ایمن ز شر فتنه آخرزمان شدم
[B][M1]من پیر سال و ماه نیم یار بی‌وفاست[M2]بر من چو عمر می‌گذرد پیر از آن شدم
[B][M1]دوشم نوید داد عنایت که حافظا[M2]بازآ که من به عفو گناهت ضمان شدم
[A]
[B][M1]خیال نقش تو در کارگاه دیده کشیدم[M2]به صورت تو نگاری ندیدم و نشنیدم
[B][M1]اگر چه در طلبت همعنان باد شمالم[M2]به گرد سرو خرامان قامتت نرسیدم
[B][M1]امید در شب زلفت به روز عمر نبستم[M2]طمع به دور دهانت ز کام دل ببریدم
[B][M1]به شوق چشمه نوشت چه قطره‌ها که فشاندم[M2]ز لعل باده فروشت چه عشوه‌ها که خریدم
[B][M1]ز غمزه بر دل ریشم چه تیرها که گشادی[M2]ز غصه بر سر کویت چه بارها که کشیدم
[B][M1]ز کوی یار بیار ای نسیم صبح غباری[M2]که بوی خون دل ریش از آن تراب شنیدم
[B][M1]گناه چشم سیاه تو بود و گردن دلخواه[M2]که من چو آهوی وحشی ز آدمی برمیدم
[B][M1]چو غنچه بر سرم از کوی او گذشت نسیمی[M2]که پرده بر دل خونین به بوی او بدریدم
[B][M1]به خاک پای تو سوگند و نور دیده حافظ[M2]که بی رخ تو فروغ از چراغ دیده ندیدم
[A]
[B][M1]ز دست کوته خود زیر بارم[M2]که از بالابلندان شرمسارم
[B][M1]مگر زنجیر مویی گیردم دست[M2]وگر نه سر به شیدایی برآرم
[B][M1]ز چشم من بپرس اوضاع گردون[M2]که شب تا روز اختر می‌شمارم
[B][M1]بدین شکرانه می‌بوسم لب جام[M2]که کرد آگه ز راز روزگارم
[B][M1]اگر گفتم دعای می فروشان[M2]چه باشد حق نعمت می‌گزارم
[B][M1]من از بازوی خود دارم بسی شکر[M2]که زور مردم آزاری ندارم
[B][M1]سری دارم چو حافظ مست لیکن[M2]به لطف آن سری امیدوارم
[A]
[B][M1]گر چه افتاد ز زلفش گرهی در کارم[M2]همچنان چشم گشاد از کرمش می‌دارم
[B][M1]به طرب حمل مکن سرخی رویم که چو جام[M2]خون دل عکس برون می‌دهد از رخسارم
[B][M1]پرده مطربم از دست برون خواهد برد[M2]آه اگر زان که در این پرده نباشد بارم
[B][M1]پاسبان حرم دل شده‌ام شب همه شب[M2]تا در این پرده جز اندیشه او نگذارم
[B][M1]منم آن شاعر ساحر که به افسون سخن[M2]از نی کلک همه قند و شکر می‌بارم
[B][M1]دیده بخت به افسانه او شد در خواب[M2]کو نسیمی ز عنایت که کند بیدارم
[B][M1]چون تو را در گذر ای یار نمی‌یارم دید[M2]با که گویم که بگوید سخنی با یارم
[B][M1]دوش می‌گفت که حافظ همه روی است و ریا[M2]بجز از خاک درش با که بود بازارم
[A]
[B][M1]گر دست دهد خاک کف پای نگارم[M2]بر لوح بصر خط غباری بنگارم
[B][M1]بر بوی کنار تو شدم غرق و امید است[M2]از موج سرشکم که رساند به کنارم
[B][M1]پروانه او گر رسدم در طلب جان[M2]چون شمع همان دم به دمی جان بسپارم
[B][M1]امروز مکش سر ز وفای من و اندیش[M2]زان شب که من از غم به دعا دست برآرم
[B][M1]زلفین سیاه تو به دلداری عشاق[M2]دادند قراری و ببردند قرارم
[B][M1]ای باد از آن باده نسیمی به من آور[M2]کان بوی شفابخش بود دفع خمارم
[B][M1]گر قلب دلم را ننهد دوست عیاری[M2]من نقد روان در دمش از دیده شمارم
[B][M1]دامن مفشان از من خاکی که پس از من[M2]زین در نتواند که برد باد غبارم
[B][M1]حافظ لب لعلش چو مرا جان عزیز است[M2]عمری بود آن لحظه که جان را به لب آرم
[A]
[B][M1]در نهانخانه عشرت صنمی خوش دارم[M2]کز سر زلف و رخش نعل در آتش دارم
[B][M1]عاشق و رندم و میخواره به آواز بلند[M2]وین همه منصب از آن حور پریوش دارم
[B][M1]گر تو زین دست مرا بی سر و سامان داری[M2]من به آه سحرت زلف مشوش دارم
[B][M1]گر چنین چهره گشاید خط زنگاری دوست[M2]من رخ زرد به خونابه منقش دارم
[B][M1]گر به کاشانه رندان قدمی خواهی زد[M2]نقل شعر شکرین و می بی‌غش دارم
[B][M1]ناوک غمزه بیار و رسن زلف که من[M2]جنگ‌ها با دل مجروح بلاکش دارم
[B][M1]حافظا چون غم و شادی جهان در گذر است[M2]بهتر آن است که من خاطر خود خوش دارم
[A]
[B][M1]مرا عهدیست با جانان که تا جان در بدن دارم[M2]هواداران کویش را چو جان خویشتن دارم
[B][M1]صفای خلوت خاطر از آن شمع چگل جویم[M2]فروغ چشم و نور دل از آن ماه ختن دارم
[B][M1]به کام و آرزوی دل چو دارم خلوتی حاصل[M2]چه فکر از خبث بدگویان میان انجمن دارم
[B][M1]مرا در خانه سروی هست کاندر سایه قدش[M2]فراغ از سرو بستانی و شمشاد چمن دارم
[B][M1]گرم صد لشکر از خوبان به قصد دل کمین سازند[M2]بحمد الله و المنه بتی لشکرشکن دارم
[B][M1]سزد کز خاتم لعلش زنم لاف سلیمانی[M2]چو اسم اعظمم باشد چه باک از اهرمن دارم
[B][M1]الا ای پیر فرزانه مکن عیبم ز میخانه[M2]که من در ترک پیمانه دلی پیمان شکن دارم
[B][M1]خدا را ای رقیب امشب زمانی دیده بر هم نه[M2]که من با لعل خاموشش نهانی صد سخن دارم
[B][M1]چو در گلزار اقبالش خرامانم بحمدالله[M2]نه میل لاله و نسرین نه برگ نسترن دارم
[B][M1]به رندی شهره شد حافظ میان همدمان لیکن[M2]چه غم دارم که در عالم قوام الدین حسن دارم
[A]
[B][M1]من که باشم که بر آن خاطر عاطر گذرم[M2]لطف‌ها می‌کنی ای خاک درت تاج سرم
[B][M1]دلبرا بنده نوازیت که آموخت بگو[M2]که من این ظن به رقیبان تو هرگز نبرم
[B][M1]همتم بدرقه راه کن ای طایر قدس[M2]که دراز است ره مقصد و من نوسفرم
[B][M1]ای نسیم سحری بندگی من برسان[M2]که فراموش مکن وقت دعای سحرم
[B][M1]خرم آن روز کز این مرحله بربندم بار[M2]و از سر کوی تو پرسند رفیقان خبرم
[B][M1]حافظا شاید اگر در طلب گوهر وصل[M2]دیده دریا کنم از اشک و در او غوطه خورم
[B][M1]پایه نظم بلند است و جهان گیر بگو[M2]تا کند پادشه بحر دهان پرگهرم
[A]
[B][M1]جوزا سحر نهاد حمایل برابرم[M2]یعنی غلام شاهم و سوگند می‌خورم
[B][M1]ساقی بیا که از مدد بخت کارساز[M2]کامی که خواستم ز خدا شد میسرم
[B][M1]جامی بده که باز به شادی روی شاه[M2]پیرانه سر هوای جوانیست در سرم
[B][M1]راهم مزن به وصف زلال خضر که من[M2]از جام شاه جرعه کش حوض کوثرم
[B][M1]شاها اگر به عرش رسانم سریر فضل[M2]مملوک این جنابم و مسکین این درم
[B][M1]من جرعه نوش بزم تو بودم هزار سال[M2]کی ترک آبخورد کند طبع خوگرم
[B][M1]ور باورت نمی‌کند از بنده این حدیث[M2]از گفته کمال دلیلی بیاورم
[B][M1]گر برکنم دل از تو و بردارم از تو مهر[M2]آن مهر بر که افکنم آن دل کجا برم
[B][M1]منصور بن مظفر غازیست حرز من[M2]و از این خجسته نام بر اعدا مظفرم
[B][M1]عهد الست من همه با عشق شاه بود[M2]و از شاهراه عمر بدین عهد بگذرم
[B][M1]گردون چو کرد نظم ثریا به نام شاه[M2]من نظم در چرا نکنم از که کمترم
[B][M1]شاهین صفت چو طعمه چشیدم ز دست شاه[M2]کی باشد التفات به صید کبوترم
[B][M1]ای شاه شیرگیر چه کم گردد ار شود[M2]در سایه تو ملک فراغت میسرم
[B][M1]شعرم به یمن مدح تو صد ملک دل گشاد[M2]گویی که تیغ توست زبان سخنورم
[B][M1]بر گلشنی اگر بگذشتم چو باد صبح[M2]نی عشق سرو بود و نه شوق صنوبرم
[B][M1]بوی تو می‌شنیدم و بر یاد روی تو[M2]دادند ساقیان طرب یک دو ساغرم
[B][M1]مستی به آب یک دو عنب وضع بنده نیست[M2]من سالخورده پیر خرابات پرورم
[B][M1]با سیر اختر فلکم داوری بسیست[M2]انصاف شاه باد در این قصه یاورم
[B][M1]شکر خدا که باز در این اوج بارگاه[M2]طاووس عرش می‌شنود صیت شهپرم
[B][M1]نامم ز کارخانه عشاق محو باد[M2]گر جز محبت تو بود شغل دیگرم
[B][M1]شبل الاسد به صید دلم حمله کرد و من[M2]گر لاغرم وگرنه شکار غضنفرم
[B][M1]ای عاشقان روی تو از ذره بیشتر[M2]من کی رسم به وصل تو کز ذره کمترم
[B][M1]بنما به من که منکر حسن رخ تو کیست[M2]تا دیده‌اش به گزلک غیرت برآورم
[B][M1]بر من فتاد سایه خورشید سلطنت[M2]و اکنون فراغت است ز خورشید خاورم
[B][M1]مقصود از این معامله بازارتیزی است[M2]نی جلوه می‌فروشم و نی عشوه می‌خرم
[A]
[B][M1]تو همچو صبحی و من شمع خلوت سحرم[M2]تبسمی کن و جان بین که چون همی‌سپرم
[B][M1]چنین که در دل من داغ زلف سرکش توست[M2]بنفشه زار شود تربتم چو درگذرم
[B][M1]بر آستان مرادت گشاده‌ام در چشم[M2]که یک نظر فکنی خود فکندی از نظرم
[B][M1]چه شکر گویمت ای خیل غم عفاک الله[M2]که روز بی‌کسی آخر نمی‌روی ز سرم
[B][M1]غلام مردم چشمم که با سیاه دلی[M2]هزار قطره ببارد چو درد دل شمرم
[B][M1]به هر نظر بت ما جلوه می‌کند لیکن[M2]کس این کرشمه نبیند که من همی‌نگرم
[B][M1]به خاک حافظ اگر یار بگذرد چون باد[M2]ز شوق در دل آن تنگنا کفن بدرم
[A]
[B][M1]به تیغم گر کشد دستش نگیرم[M2]وگر تیرم زند منت پذیرم
[B][M1]کمان ابرویت را گو بزن تیر[M2]که پیش دست و بازویت بمیرم
[B][M1]غم گیتی گر از پایم درآرد[M2]بجز ساغر که باشد دستگیرم
[B][M1]برآی ای آفتاب صبح امید[M2]که در دست شب هجران اسیرم
[B][M1]به فریادم رس ای پیر خرابات[M2]به یک جرعه جوانم کن که پیرم
[B][M1]به گیسوی تو خوردم دوش سوگند[M2]که من از پای تو سر بر نگیرم
[B][M1]بسوز این خرقه تقوا تو حافظ[M2]که گر آتش شوم در وی نگیرم
[A]
[B][M1]مزن بر دل ز نوک غمزه تیرم[M2]که پیش چشم بیمارت بمیرم
[B][M1]نصاب حسن در حد کمال است[M2]زکاتم ده که مسکین و فقیرم
[B][M1]چو طفلان تا کی ای زاهد فریبی[M2]به سیب بوستان و شهد و شیرم
[B][M1]چنان پر شد فضای سینه از دوست[M2]که فکر خویش گم شد از ضمیرم
[B][M1]قدح پر کن که من در دولت عشق[M2]جوان بخت جهانم گر چه پیرم
[B][M1]قراری بسته‌ام با می فروشان[M2]که روز غم به جز ساغر نگیرم
[B][M1]مبادا جز حساب مطرب و می[M2]اگر نقشی کشد کلک دبیرم
[B][M1]در این غوغا که کس کس را نپرسد[M2]من از پیر مغان منت پذیرم
[B][M1]خوشا آن دم کز استغنای مستی[M2]فراغت باشد از شاه و وزیرم
[B][M1]من آن مرغم که هر شام و سحرگاه[M2]ز بام عرش می‌آید صفیرم
[B][M1]چو حافظ گنج او در سینه دارم[M2]اگر چه مدعی بیند حقیرم
[A]
[B][M1]نماز شام غریبان چو گریه آغازم[M2]به مویه‌های غریبانه قصه پردازم
[B][M1]به یاد یار و دیار آن چنان بگریم زار[M2]که از جهان ره و رسم سفر براندازم
[B][M1]من از دیار حبیبم نه از بلاد غریب[M2]مهیمنا به رفیقان خود رسان بازم
[B][M1]خدای را مددی ای رفیق ره تا من[M2]به کوی میکده دیگر علم برافرازم
[B][M1]خرد ز پیری من کی حساب برگیرد[M2]که باز با صنمی طفل عشق می‌بازم
[B][M1]بجز صبا و شمالم نمی‌شناسد کس[M2]عزیز من که به جز باد نیست دمسازم
[B][M1]هوای منزل یار آب زندگانی ماست[M2]صبا بیار نسیمی ز خاک شیرازم
[B][M1]سرشکم آمد و عیبم بگفت روی به روی[M2]شکایت از که کنم خانگیست غمازم
[B][M1]ز چنگ زهره شنیدم که صبحدم می‌گفت[M2]غلام حافظ خوش لهجه خوش آوازم
[A]
[B][M1]گر دست رسد در سر زلفین تو بازم[M2]چون گوی چه سرها که به چوگان تو بازم
[B][M1]زلف تو مرا عمر دراز است ولی نیست[M2]در دست سر مویی از آن عمر درازم
[B][M1]پروانه راحت بده ای شمع که امشب[M2]از آتش دل پیش تو چون شمع گدازم
[B][M1]آن دم که به یک خنده دهم جان چو صراحی[M2]مستان تو خواهم که گزارند نمازم
[B][M1]چون نیست نماز من آلوده نمازی[M2]در میکده زان کم نشود سوز و گدازم
[B][M1]در مسجد و میخانه خیالت اگر آید[M2]محراب و کمانچه ز دو ابروی تو سازم
[B][M1]گر خلوت ما را شبی از رخ بفروزی[M2]چون صبح بر آفاق جهان سر بفرازم
[B][M1]محمود بود عاقبت کار در این راه[M2]گر سر برود در سر سودای ایازم
[B][M1]حافظ غم دل با که بگویم که در این دور[M2]جز جام نشاید که بود محرم رازم
[A]
[B][M1]در خرابات مغان گر گذر افتد بازم[M2]حاصل خرقه و سجاده روان دربازم
[B][M1]حلقه توبه گر امروز چو زهاد زنم[M2]خازن میکده فردا نکند در بازم
[B][M1]ور چو پروانه دهد دست فراغ بالی[M2]جز بدان عارض شمعی نبود پروازم
[B][M1]صحبت حور نخواهم که بود عین قصور[M2]با خیال تو اگر با دگری پردازم
[B][M1]سر سودای تو در سینه بماندی پنهان[M2]چشم تردامن اگر فاش نکردی رازم
[B][M1]مرغ سان از قفس خاک هوایی گشتم[M2]به هوایی که مگر صید کند شهبازم
[B][M1]همچو چنگ ار به کناری ندهی کام دلم[M2]از لب خویش چو نی یک نفسی بنوازم
[B][M1]ماجرای دل خون گشته نگویم با کس[M2]زان که جز تیغ غمت نیست کسی دمسازم
[B][M1]گر به هر موی سری بر تن حافظ باشد[M2]همچو زلفت همه را در قدمت اندازم
[A]
[B][M1]مژده وصل تو کو کز سر جان برخیزم[M2]طایر قدسم و از دام جهان برخیزم
[B][M1]به ولای تو که گر بنده خویشم خوانی[M2]از سر خواجگی کون و مکان برخیزم
[B][M1]یا رب از ابر هدایت برسان بارانی[M2]پیشتر زان که چو گردی ز میان برخیزم
[B][M1]بر سر تربت من با می و مطرب بنشین[M2]تا به بویت ز لحد رقص کنان برخیزم
[B][M1]خیز و بالا بنما ای بت شیرین حرکات[M2]کز سر جان و جهان دست فشان برخیزم
[B][M1]گر چه پیرم تو شبی تنگ در آغوشم کش[M2]تا سحرگه ز کنار تو جوان برخیزم
[B][M1]روز مرگم نفسی مهلت دیدار بده[M2]تا چو حافظ ز سر جان و جهان برخیزم
[A]
[B][M1]چرا نه در پی عزم دیار خود باشم[M2]چرا نه خاک سر کوی یار خود باشم
[B][M1]غم غریبی و غربت چو بر نمی‌تابم[M2]به شهر خود روم و شهریار خود باشم
[B][M1]ز محرمان سراپرده وصال شوم[M2]ز بندگان خداوندگار خود باشم
[B][M1]چو کار عمر نه پیداست باری آن اولی[M2]که روز واقعه پیش نگار خود باشم
[B][M1]ز دست بخت گران خواب و کار بی‌سامان[M2]گرم بود گله‌ای رازدار خود باشم
[B][M1]همیشه پیشه من عاشقی و رندی بود[M2]دگر بکوشم و مشغول کار خود باشم
[B][M1]بود که لطف ازل رهنمون شود حافظ[M2]وگرنه تا به ابد شرمسار خود باشم
[A]
[B][M1]من دوستدار روی خوش و موی دلکشم[M2]مدهوش چشم مست و می صاف بی‌غشم
[B][M1]گفتی ز سر عهد ازل یک سخن بگو[M2]آن گه بگویمت که دو پیمانه درکشم
[B][M1]من آدم بهشتیم اما در این سفر[M2]حالی اسیر عشق جوانان مه وشم
[B][M1]در عاشقی گزیر نباشد ز ساز و سوز[M2]استاده‌ام چو شمع مترسان ز آتشم
[B][M1]شیراز معدن لب لعل است و کان حسن[M2]من جوهری مفلسم ایرا مشوشم
[B][M1]از بس که چشم مست در این شهر دیده‌ام[M2]حقا که می نمی‌خورم اکنون و سرخوشم
[B][M1]شهریست پر کرشمه حوران ز شش جهت[M2]چیزیم نیست ور نه خریدار هر ششم
[B][M1]بخت ار مدد دهد که کشم رخت سوی دوست[M2]گیسوی حور گرد فشاند ز مفرشم
[B][M1]حافظ عروس طبع مرا جلوه آرزوست[M2]آیینه‌ای ندارم از آن آه می‌کشم
[A]
[B][M1]خیال روی تو چون بگذرد به گلشن چشم[M2]دل از پی نظر آید به سوی روزن چشم
[B][M1]سزای تکیه گهت منظری نمی‌بینم[M2]منم ز عالم و این گوشه معین چشم
[B][M1]بیا که لعل و گهر در نثار مقدم تو[M2]ز گنج خانه دل می‌کشم به روزن چشم
[B][M1]سحر سرشک روانم سر خرابی داشت[M2]گرم نه خون جگر می‌گرفت دامن چشم
[B][M1]نخست روز که دیدم رخ تو دل می‌گفت[M2]اگر رسد خللی خون من به گردن چشم
[B][M1]به بوی مژده وصل تو تا سحر شب دوش[M2]به راه باد نهادم چراغ روشن چشم
[B][M1]به مردمی که دل دردمند حافظ را[M2]مزن به ناوک دلدوز مردم افکن چشم
[A]
[B][M1]من که از آتش دل چون خم می در جوشم[M2]مهر بر لب زده خون می‌خورم و خاموشم
[B][M1]قصد جان است طمع در لب جانان کردن[M2]تو مرا بین که در این کار به جان می‌کوشم
[B][M1]من کی آزاد شوم از غم دل چون هر دم[M2]هندوی زلف بتی حلقه کند در گوشم
[B][M1]حاش لله که نیم معتقد طاعت خویش[M2]این قدر هست که گه گه قدحی می نوشم
[B][M1]هست امیدم که علیرغم عدو روز جزا[M2]فیض عفوش ننهد بار گنه بر دوشم
[B][M1]پدرم روضه رضوان به دو گندم بفروخت[M2]من چرا ملک جهان را به جوی نفروشم
[B][M1]خرقه پوشی من از غایت دین داری نیست[M2]پرده‌ای بر سر صد عیب نهان می‌پوشم
[B][M1]من که خواهم که ننوشم به جز از راوق خم[M2]چه کنم گر سخن پیر مغان ننیوشم
[B][M1]گر از این دست زند مطرب مجلس ره عشق[M2]شعر حافظ ببرد وقت سماع از هوشم
[A]
[B][M1]گر من از سرزنش مدعیان اندیشم[M2]شیوه مستی و رندی نرود از پیشم
[B][M1]زهد رندان نوآموخته راهی بدهیست[M2]من که بدنام جهانم چه صلاح اندیشم
[B][M1]شاه شوریده سران خوان من بی‌سامان را[M2]زان که در کم خردی از همه عالم بیشم
[B][M1]بر جبین نقش کن از خون دل من خالی[M2]تا بدانند که قربان تو کافرکیشم
[B][M1]اعتقادی بنما و بگذر بهر خدا[M2]تا در این خرقه ندانی که چه نادرویشم
[B][M1]شعر خونبار من ای باد بدان یار رسان[M2]که ز مژگان سیه بر رگ جان زد نیشم
[B][M1]من اگر باده خورم ور نه چه کارم با کس[M2]حافظ راز خود و عارف وقت خویشم
[A]
[B][M1]حجاب چهره جان می‌شود غبار تنم[M2]خوشا دمی که از آن چهره پرده برفکنم
[B][M1]چنین قفس نه سزای چو من خوش الحانیست[M2]روم به گلشن رضوان که مرغ آن چمنم
[B][M1]عیان نشد که چرا آمدم کجا رفتم[M2]دریغ و درد که غافل ز کار خویشتنم
[B][M1]چگونه طوف کنم در فضای عالم قدس[M2]که در سراچه ترکیب تخته بند تنم
[B][M1]اگر ز خون دلم بوی شوق می‌آید[M2]عجب مدار که همدرد نافه ختنم
[B][M1]طراز پیرهن زرکشم مبین چون شمع[M2]که سوزهاست نهانی درون پیرهنم
[B][M1]بیا و هستی حافظ ز پیش او بردار[M2]که با وجود تو کس نشنود ز من که منم
[A]
[B][M1]چل سال بیش رفت که من لاف می‌زنم[M2]کز چاکران پیر مغان کمترین منم
[B][M1]هرگز به یمن عاطفت پیر می فروش[M2]ساغر تهی نشد ز می صاف روشنم
[B][M1]از جاه عشق و دولت رندان پاکباز[M2]پیوسته صدر مصطبه‌ها بود مسکنم
[B][M1]در شان من به دردکشی ظن بد مبر[M2]کآلوده گشت جامه ولی پاکدامنم
[B][M1]شهباز دست پادشهم این چه حالت است[M2]کز یاد برده‌اند هوای نشیمنم
[B][M1]حیف است بلبلی چو من اکنون در این قفس[M2]با این لسان عذب که خامش چو سوسنم
[B][M1]آب و هوای فارس عجب سفله پرور است[M2]کو همرهی که خیمه از این خاک برکنم
[B][M1]حافظ به زیر خرقه قدح تا به کی کشی[M2]در بزم خواجه پرده ز کارت برافکنم
[B][M1]تورانشه خجسته که در من یزید فضل[M2]شد منت مواهب او طوق گردنم
[A]
[B][M1]عمریست تا من در طلب هر روز گامی می‌زنم[M2]دست شفاعت هر زمان در نیک نامی می‌زنم
[B][M1]بی ماه مهرافروز خود تا بگذرانم روز خود[M2]دامی به راهی می‌نهم مرغی به دامی می‌زنم
[B][M1]اورنگ کو گلچهر کو نقش وفا و مهر کو[M2]حالی من اندر عاشقی داو تمامی می‌زنم
[B][M1]تا بو که یابم آگهی از سایه سرو سهی[M2]گلبانگ عشق از هر طرف بر خوش خرامی می‌زنم
[B][M1]هر چند کان آرام دل دانم نبخشد کام دل[M2]نقش خیالی می‌کشم فال دوامی می‌زنم
[B][M1]دانم سر آرد غصه را رنگین برآرد قصه را[M2]این آه خون افشان که من هر صبح و شامی می‌زنم
[B][M1]با آن که از وی غایبم و از می چو حافظ تایبم[M2]در مجلس روحانیان گه گاه جامی می‌زنم
[A]
[B][M1]بی تو ای سرو روان با گل و گلشن چه کنم[M2]زلف سنبل چه کشم عارض سوسن چه کنم
[B][M1]آه کز طعنه بدخواه ندیدم رویت[M2]نیست چون آینه‌ام روی ز آهن چه کنم
[B][M1]برو ای ناصح و بر دردکشان خرده مگیر[M2]کارفرمای قدر می‌کند این من چه کنم
[B][M1]برق غیرت چو چنین می‌جهد از مکمن غیب[M2]تو بفرما که من سوخته خرمن چه کنم
[B][M1]شاه ترکان چو پسندید و به چاهم انداخت[M2]دستگیر ار نشود لطف تهمتن چه کنم
[B][M1]مددی گر به چراغی نکند آتش طور[M2]چاره تیره شب وادی ایمن چه کنم
[B][M1]حافظا خلد برین خانه موروث من است[M2]اندر این منزل ویرانه نشیمن چه کنم
[A]
[B][M1]من نه آن رندم که ترک شاهد و ساغر کنم[M2]محتسب داند که من این کارها کمتر کنم
[B][M1]من که عیب توبه کاران کرده باشم بارها[M2]توبه از می وقت گل دیوانه باشم گر کنم
[B][M1]عشق دردانه‌ست و من غواص و دریا میکده[M2]سر فروبردم در آن جا تا کجا سر برکنم
[B][M1]لاله ساغرگیر و نرگس مست و بر ما نام فسق[M2]داوری دارم بسی یا رب که را داور کنم
[B][M1]بازکش یک دم عنان ای ترک شهرآشوب من[M2]تا ز اشک و چهره راهت پرزر و گوهر کنم
[B][M1]من که از یاقوت و لعل اشک دارم گنج‌ها[M2]کی نظر در فیض خورشید بلنداختر کنم
[B][M1]چون صبا مجموعه گل را به آب لطف شست[M2]کجدلم خوان گر نظر بر صفحه دفتر کنم
[B][M1]عهد و پیمان فلک را نیست چندان اعتبار[M2]عهد با پیمانه بندم شرط با ساغر کنم
[B][M1]من که دارم در گدایی گنج سلطانی به دست[M2]کی طمع در گردش گردون دون پرور کنم
[B][M1]گر چه گردآلود فقرم شرم باد از همتم[M2]گر به آب چشمه خورشید دامن تر کنم
[B][M1]عاشقان را گر در آتش می‌پسندد لطف دوست[M2]تنگ چشمم گر نظر در چشمه کوثر کنم
[B][M1]دوش لعلش عشوه‌ای می‌داد حافظ را ولی[M2]من نه آنم کز وی این افسانه‌ها باور کنم
[A]
[B][M1]صنما با غم عشق تو چه تدبیر کنم[M2]تا به کی در غم تو ناله شبگیر کنم
[B][M1]دل دیوانه از آن شد که نصیحت شنود[M2]مگرش هم ز سر زلف تو زنجیر کنم
[B][M1]آن چه در مدت هجر تو کشیدم هیهات[M2]در یکی نامه محال است که تحریر کنم
[B][M1]با سر زلف تو مجموع پریشانی خود[M2]کو مجالی که سراسر همه تقریر کنم
[B][M1]آن زمان کآرزوی دیدن جانم باشد[M2]در نظر نقش رخ خوب تو تصویر کنم
[B][M1]گر بدانم که وصال تو بدین دست دهد[M2]دین و دل را همه دربازم و توفیر کنم
[B][M1]دور شو از برم ای واعظ و بیهوده مگوی[M2]من نه آنم که دگر گوش به تزویر کنم
[B][M1]نیست امید صلاحی ز فساد حافظ[M2]چون که تقدیر چنین است چه تدبیر کنم
[A]
[B][M1]دیده دریا کنم و صبر به صحرا فکنم[M2]و اندر این کار دل خویش به دریا فکنم
[B][M1]از دل تنگ گنهکار برآرم آهی[M2]کآتش اندر گنه آدم و حوا فکنم
[B][M1]مایه خوشدلی آن جاست که دلدار آن جاست[M2]می‌کنم جهد که خود را مگر آن جا فکنم
[B][M1]بگشا بند قبا ای مه خورشیدکلاه[M2]تا چو زلفت سر سودازده در پا فکنم
[B][M1]خورده‌ام تیر فلک باده بده تا سرمست[M2]عقده دربند کمر ترکش جوزا فکنم
[B][M1]جرعه جام بر این تخت روان افشانم[M2]غلغل چنگ در این گنبد مینا فکنم
[B][M1]حافظا تکیه بر ایام چو سهو است و خطا[M2]من چرا عشرت امروز به فردا فکنم
[A]
[B][M1]دوش سودای رخش گفتم ز سر بیرون کنم[M2]گفت کو زنجیر تا تدبیر این مجنون کنم
[B][M1]قامتش را سرو گفتم سر کشید از من به خشم[M2]دوستان از راست می‌رنجد نگارم چون کنم
[B][M1]نکته ناسنجیده گفتم دلبرا معذور دار[M2]عشوه‌ای فرمای تا من طبع را موزون کنم
[B][M1]زردرویی می‌کشم زان طبع نازک بی‌گناه[M2]ساقیا جامی بده تا چهره را گلگون کنم
[B][M1]ای نسیم منزل لیلی خدا را تا به کی[M2]ربع را برهم زنم اطلال را جیحون کنم
[B][M1]من که ره بردم به گنج حسن بی‌پایان دوست[M2]صد گدای همچو خود را بعد از این قارون کنم
[B][M1]ای مه صاحب قران از بنده حافظ یاد کن[M2]تا دعای دولت آن حسن روزافزون کنم
[A]
[B][M1]به عزم توبه سحر گفتم استخاره کنم[M2]بهار توبه شکن می‌رسد چه چاره کنم
[B][M1]سخن درست بگویم نمی‌توانم دید[M2]که می خورند حریفان و من نظاره کنم
[B][M1]چو غنچه با لب خندان به یاد مجلس شاه[M2]پیاله گیرم و از شوق جامه پاره کنم
[B][M1]به دور لاله دماغ مرا علاج کنید[M2]گر از میانه بزم طرب کناره کنم
[B][M1]ز روی دوست مرا چون گل مراد شکفت[M2]حواله سر دشمن به سنگ خاره کنم
[B][M1]گدای میکده‌ام لیک وقت مستی بین[M2]که ناز بر فلک و حکم بر ستاره کنم
[B][M1]مرا که نیست ره و رسم لقمه پرهیزی[M2]چرا ملامت رند شرابخواره کنم
[B][M1]به تخت گل بنشانم بتی چو سلطانی[M2]ز سنبل و سمنش ساز طوق و یاره کنم
[B][M1]ز باده خوردن پنهان ملول شد حافظ[M2]به بانگ بربط و نی رازش آشکاره کنم
[A]
[B][M1]حاشا که من به موسم گل ترک می کنم[M2]من لاف عقل می‌زنم این کار کی کنم
[B][M1]مطرب کجاست تا همه محصول زهد و علم[M2]در کار چنگ و بربط و آواز نی کنم
[B][M1]از قیل و قال مدرسه حالی دلم گرفت[M2]یک چند نیز خدمت معشوق و می کنم
[B][M1]کی بود در زمانه وفا جام می بیار[M2]تا من حکایت جم و کاووس کی کنم
[B][M1]از نامه سیاه نترسم که روز حشر[M2]با فیض لطف او صد از این نامه طی کنم
[B][M1]کو پیک صبح تا گله‌های شب فراق[M2]با آن خجسته طالع فرخنده پی کنم
[B][M1]این جان عاریت که به حافظ سپرد دوست[M2]روزی رخش ببینم و تسلیم وی کنم
[A]
[B][M1]روزگاری شد که در میخانه خدمت می‌کنم[M2]در لباس فقر کار اهل دولت می‌کنم
[B][M1]تا کی اندر دام وصل آرم تذروی خوش خرام[M2]در کمینم و انتظار وقت فرصت می‌کنم
[B][M1]واعظ ما بوی حق نشنید بشنو کاین سخن[M2]در حضورش نیز می‌گویم نه غیبت می‌کنم
[B][M1]با صبا افتان و خیزان می‌روم تا کوی دوست[M2]و از رفیقان ره استمداد همت می‌کنم
[B][M1]خاک کویت زحمت ما برنتابد بیش از این[M2]لطف‌ها کردی بتا تخفیف زحمت می‌کنم
[B][M1]زلف دلبر دام راه و غمزه‌اش تیر بلاست[M2]یاد دار ای دل که چندینت نصیحت می‌کنم
[B][M1]دیده بدبین بپوشان ای کریم عیب پوش[M2]زین دلیری‌ها که من در کنج خلوت می‌کنم
[B][M1]حافظم در مجلسی دردی کشم در محفلی[M2]بنگر این شوخی که چون با خلق صنعت می‌کنم
[A]
[B][M1]من ترک عشق شاهد و ساغر نمی‌کنم[M2]صد بار توبه کردم و دیگر نمی‌کنم
[B][M1]باغ بهشت و سایه طوبی و قصر و حور[M2]با خاک کوی دوست برابر نمی‌کنم
[B][M1]تلقین و درس اهل نظر یک اشارت است[M2]گفتم کنایتی و مکرر نمی‌کنم
[B][M1]هرگز نمی‌شود ز سر خود خبر مرا[M2]تا در میان میکده سر بر نمی‌کنم
[B][M1]ناصح به طعن گفت که رو ترک عشق کن[M2]محتاج جنگ نیست برادر نمی‌کنم
[B][M1]این تقویم تمام که با شاهدان شهر[M2]ناز و کرشمه بر سر منبر نمی‌کنم
[B][M1]حافظ جناب پیر مغان جای دولت است[M2]من ترک خاک بوسی این در نمی‌کنم
[A]
[B][M1]به مژگان سیه کردی هزاران رخنه در دینم[M2]بیا کز چشم بیمارت هزاران درد برچینم
[B][M1]الا ای همنشین دل که یارانت برفت از یاد[M2]مرا روزی مباد آن دم که بی یاد تو بنشینم
[B][M1]جهان پیر است و بی‌بنیاد از این فرهادکش فریاد[M2]که کرد افسون و نیرنگش ملول از جان شیرینم
[B][M1]ز تاب آتش دوری شدم غرق عرق چون گل[M2]بیار ای باد شبگیری نسیمی زان عرق چینم
[B][M1]جهان فانی و باقی فدای شاهد و ساقی[M2]که سلطانی عالم را طفیل عشق می‌بینم
[B][M1]اگر بر جای من غیری گزیند دوست حاکم اوست[M2]حرامم باد اگر من جان به جای دوست بگزینم
[B][M1]صباح الخیر زد بلبل کجایی ساقیا برخیز[M2]که غوغا می‌کند در سر خیال خواب دوشینم
[B][M1]شب رحلت هم از بستر روم در قصر حورالعین[M2]اگر در وقت جان دادن تو باشی شمع بالینم
[B][M1]حدیث آرزومندی که در این نامه ثبت افتاد[M2]همانا بی‌غلط باشد که حافظ داد تلقینم
[A]
[B][M1]حالیا مصلحت وقت در آن می‌بینم[M2]که کشم رخت به میخانه و خوش بنشینم
[B][M1]جام می گیرم و از اهل ریا دور شوم[M2]یعنی از اهل جهان پاکدلی بگزینم
[B][M1]جز صراحی و کتابم نبود یار و ندیم[M2]تا حریفان دغا را به جهان کم بینم
[B][M1]سر به آزادگی از خلق برآرم چون سرو[M2]گر دهد دست که دامن ز جهان درچینم
[B][M1]بس که در خرقه آلوده زدم لاف صلاح[M2]شرمسار از رخ ساقی و می رنگینم
[B][M1]سینه تنگ من و بار غم او هیهات[M2]مرد این بار گران نیست دل مسکینم
[B][M1]من اگر رند خراباتم و گر زاهد شهر[M2]این متاعم که همی‌بینی و کمتر زینم
[B][M1]بنده آصف عهدم دلم از راه مبر[M2]که اگر دم زنم از چرخ بخواهد کینم
[B][M1]بر دلم گرد ستم‌هاست خدایا مپسند[M2]که مکدر شود آیینه مهرآیینم
[A]
[B][M1]گرم از دست برخیزد که با دلدار بنشینم[M2]ز جام وصل می‌نوشم ز باغ عیش گل چینم
[B][M1]شراب تلخ صوفی سوز بنیادم بخواهد برد[M2]لبم بر لب نه ای ساقی و بستان جان شیرینم
[B][M1]مگر دیوانه خواهم شد در این سودا که شب تا روز[M2]سخن با ماه می‌گویم پری در خواب می‌بینم
[B][M1]لبت شکر به مستان داد و چشمت می به میخواران[M2]منم کز غایت حرمان نه با آنم نه با اینم
[B][M1]چو هر خاکی که باد آورد فیضی برد از انعامت[M2]ز حال بنده یاد آور که خدمتگار دیرینم
[B][M1]نه هر کو نقش نظمی زد کلامش دلپذیر افتد[M2]تذرو طرفه من گیرم که چالاک است شاهینم
[B][M1]اگر باور نمی‌داری رو از صورتگر چین پرس[M2]که مانی نسخه می‌خواهد ز نوک کلک مشکینم
[B][M1]وفاداری و حق گویی نه کار هر کسی باشد[M2]غلام آصف ثانی جلال الحق و الدینم
[B][M1]رموز مستی و رندی ز من بشنو نه از واعظ[M2]که با جام و قدح هر دم ندیم ماه و پروینم
[A]
[B][M1]در خرابات مغان نور خدا می‌بینم[M2]این عجب بین که چه نوری ز کجا می‌بینم
[B][M1]جلوه بر من مفروش ای ملک الحاج که تو[M2]خانه می‌بینی و من خانه خدا می‌بینم
[B][M1]خواهم از زلف بتان نافه گشایی کردن[M2]فکر دور است همانا که خطا می‌بینم
[B][M1]سوز دل اشک روان آه سحر ناله شب[M2]این همه از نظر لطف شما می‌بینم
[B][M1]هر دم از روی تو نقشی زندم راه خیال[M2]با که گویم که در این پرده چه‌ها می‌بینم
[B][M1]کس ندیده‌ست ز مشک ختن و نافه چین[M2]آن چه من هر سحر از باد صبا می‌بینم
[B][M1]دوستان عیب نظربازی حافظ مکنید[M2]که من او را ز محبان شما می‌بینم
[A]
[B][M1]غم زمانه که هیچش کران نمی‌بینم[M2]دواش جز می چون ارغوان نمی‌بینم
[B][M1]به ترک خدمت پیر مغان نخواهم گفت[M2]چرا که مصلحت خود در آن نمی‌بینم
[B][M1]ز آفتاب قدح ارتفاع عیش بگیر[M2]چرا که طالع وقت آن چنان نمی‌بینم
[B][M1]نشان اهل خدا عاشقیست با خود دار[M2]که در مشایخ شهر این نشان نمی‌بینم
[B][M1]بدین دو دیده حیران من هزار افسوس[M2]که با دو آینه رویش عیان نمی‌بینم
[B][M1]قد تو تا بشد از جویبار دیده من[M2]به جای سرو جز آب روان نمی‌بینم
[B][M1]در این خمار کسم جرعه‌ای نمی‌بخشد[M2]ببین که اهل دلی در میان نمی‌بینم
[B][M1]نشان موی میانش که دل در او بستم[M2]ز من مپرس که خود در میان نمی‌بینم
[B][M1]من و سفینه حافظ که جز در این دریا[M2]بضاعت سخن درفشان نمی‌بینم
[A]
[B][M1]خرم آن روز کز این منزل ویران بروم[M2]راحت جان طلبم و از پی جانان بروم
[B][M1]گر چه دانم که به جایی نبرد راه غریب[M2]من به بوی سر آن زلف پریشان بروم
[B][M1]دلم از وحشت زندان سکندر بگرفت[M2]رخت بربندم و تا ملک سلیمان بروم
[B][M1]چون صبا با تن بیمار و دل بی‌طاقت[M2]به هواداری آن سرو خرامان بروم
[B][M1]در ره او چو قلم گر به سرم باید رفت[M2]با دل زخم کش و دیده گریان بروم
[B][M1]نذر کردم گر از این غم به درآیم روزی[M2]تا در میکده شادان و غزل خوان بروم
[B][M1]به هواداری او ذره صفت رقص کنان[M2]تا لب چشمه خورشید درخشان بروم
[B][M1]تازیان را غم احوال گران باران نیست[M2]پارسایان مددی تا خوش و آسان بروم
[B][M1]ور چو حافظ ز بیابان نبرم ره بیرون[M2]همره کوکبه آصف دوران بروم
[A]
[B][M1]گر از این منزل ویران به سوی خانه روم[M2]دگر آن جا که روم عاقل و فرزانه روم
[B][M1]زین سفر گر به سلامت به وطن بازرسم[M2]نذر کردم که هم از راه به میخانه روم
[B][M1]تا بگویم که چه کشفم شد از این سیر و سلوک[M2]به در صومعه با بربط و پیمانه روم
[B][M1]آشنایان ره عشق گرم خون بخورند[M2]ناکسم گر به شکایت سوی بیگانه روم
[B][M1]بعد از این دست من و زلف چو زنجیر نگار[M2]چند و چند از پی کام دل دیوانه روم
[B][M1]گر ببینم خم ابروی چو محرابش باز[M2]سجده شکر کنم و از پی شکرانه روم
[B][M1]خرم آن دم که چو حافظ به تولای وزیر[M2]سرخوش از میکده با دوست به کاشانه روم
[A]
[B][M1]آن که پامال جفا کرد چو خاک راهم[M2]خاک می‌بوسم و عذر قدمش می‌خواهم
[B][M1]من نه آنم که ز جور تو بنالم حاشا[M2]بنده معتقد و چاکر دولتخواهم
[B][M1]بسته‌ام در خم گیسوی تو امید دراز[M2]آن مبادا که کند دست طلب کوتاهم
[B][M1]ذره خاکم و در کوی توام جای خوش است[M2]ترسم ای دوست که بادی ببرد ناگاهم
[B][M1]پیر میخانه سحر جام جهان بینم داد[M2]و اندر آن آینه از حسن تو کرد آگاهم
[B][M1]صوفی صومعه عالم قدسم لیکن[M2]حالیا دیر مغان است حوالتگاهم
[B][M1]با من راه نشین خیز و سوی میکده آی[M2]تا در آن حلقه ببینی که چه صاحب جاهم
[B][M1]مست بگذشتی و از حافظت اندیشه نبود[M2]آه اگر دامن حسن تو بگیرد آهم
[B][M1]خوشم آمد که سحر خسرو خاور می‌گفت[M2]با همه پادشهی بنده تورانشاهم
[A]
[B][M1]دیدار شد میسر و بوس و کنار هم[M2]از بخت شکر دارم و از روزگار هم
[B][M1]زاهد برو که طالع اگر طالع من است[M2]جامم به دست باشد و زلف نگار هم
[B][M1]ما عیب کس به مستی و رندی نمی‌کنیم[M2]لعل بتان خوش است و می خوشگوار هم
[B][M1]ای دل بشارتی دهمت محتسب نماند[M2]و از می جهان پر است و بت میگسار هم
[B][M1]خاطر به دست تفرقه دادن نه زیرکیست[M2]مجموعه‌ای بخواه و صراحی بیار هم
[B][M1]بر خاکیان عشق فشان جرعه لبش[M2]تا خاک لعل گون شود و مشکبار هم
[B][M1]آن شد که چشم بد نگران بودی از کمین[M2]خصم از میان برفت و سرشک از کنار هم
[B][M1]چون کائنات جمله به بوی تو زنده‌اند[M2]ای آفتاب سایه ز ما برمدار هم
[B][M1]چون آب روی لاله و گل فیض حسن توست[M2]ای ابر لطف بر من خاکی ببار هم
[B][M1]حافظ اسیر زلف تو شد از خدا بترس[M2]و از انتصاف آصف جم اقتدار هم
[B][M1]برهان ملک و دین که ز دست وزارتش[M2]ایام کان یمین شد و دریا یسار هم
[B][M1]بر یاد رای انور او آسمان به صبح[M2]جان می‌کند فدا و کواکب نثار هم
[B][M1]گوی زمین ربوده چوگان عدل اوست[M2]وین برکشیده گنبد نیلی حصار هم
[B][M1]عزم سبک عنان تو در جنبش آورد[M2]این پایدار مرکز عالی مدار هم
[B][M1]تا از نتیجه فلک و طور دور اوست[M2]تبدیل ماه و سال و خزان و بهار هم
[B][M1]خالی مباد کاخ جلالش ز سروران[M2]و از ساقیان سروقد گلعذار هم
[A]
[B][M1]دردم از یار است و درمان نیز هم[M2]دل فدای او شد و جان نیز هم
[B][M1]این که می‌گویند آن خوشتر ز حسن[M2]یار ما این دارد و آن نیز هم
[B][M1]یاد باد آن کو به قصد خون ما[M2]عهد را بشکست و پیمان نیز هم
[B][M1]دوستان در پرده می‌گویم سخن[M2]گفته خواهد شد به دستان نیز هم
[B][M1]چون سر آمد دولت شب‌های وصل[M2]بگذرد ایام هجران نیز هم
[B][M1]هر دو عالم یک فروغ روی اوست[M2]گفتمت پیدا و پنهان نیز هم
[B][M1]اعتمادی نیست بر کار جهان[M2]بلکه بر گردون گردان نیز هم
[B][M1]عاشق از قاضی نترسد می بیار[M2]بلکه از یرغوی دیوان نیز هم
[B][M1]محتسب داند که حافظ عاشق است[M2]و آصف ملک سلیمان نیز هم
[A]
[B][M1]ما بی غمان مست دل از دست داده‌ایم[M2]همراز عشق و همنفس جام باده‌ایم
[B][M1]بر ما بسی کمان ملامت کشیده‌اند[M2]تا کار خود ز ابروی جانان گشاده‌ایم
[B][M1]ای گل تو دوش داغ صبوحی کشیده‌ای[M2]ما آن شقایقیم که با داغ زاده‌ایم
[B][M1]پیر مغان ز توبه ما گر ملول شد[M2]گو باده صاف کن که به عذر ایستاده‌ایم
[B][M1]کار از تو می‌رود مددی ای دلیل راه[M2]کانصاف می‌دهیم و ز راه اوفتاده‌ایم
[B][M1]چون لاله می مبین و قدح در میان کار[M2]این داغ بین که بر دل خونین نهاده‌ایم
[B][M1]گفتی که حافظ این همه رنگ و خیال چیست[M2]نقش غلط مبین که همان لوح ساده‌ایم
[A]
[B][M1]عمریست تا به راه غمت رو نهاده‌ایم[M2]روی و ریای خلق به یک سو نهاده‌ایم
[B][M1]طاق و رواق مدرسه و قال و قیل علم[M2]در راه جام و ساقی مه رو نهاده‌ایم
[B][M1]هم جان بدان دو نرگس جادو سپرده‌ایم[M2]هم دل بدان دو سنبل هندو نهاده‌ایم
[B][M1]عمری گذشت تا به امید اشارتی[M2]چشمی بدان دو گوشه ابرو نهاده‌ایم
[B][M1]ما ملک عافیت نه به لشکر گرفته‌ایم[M2]ما تخت سلطنت نه به بازو نهاده‌ایم
[B][M1]تا سحر چشم یار چه بازی کند که باز[M2]بنیاد بر کرشمه جادو نهاده‌ایم
[B][M1]بی زلف سرکشش سر سودایی از ملال[M2]همچون بنفشه بر سر زانو نهاده‌ایم
[B][M1]در گوشه امید چو نظارگان ماه[M2]چشم طلب بر آن خم ابرو نهاده‌ایم
[B][M1]گفتی که حافظا دل سرگشته‌ات کجاست[M2]در حلقه‌های آن خم گیسو نهاده‌ایم
[A]
[B][M1]ما بدین در نه پی حشمت و جاه آمده‌ایم[M2]از بد حادثه این جا به پناه آمده‌ایم
[B][M1]ره رو منزل عشقیم و ز سرحد عدم[M2]تا به اقلیم وجود این همه راه آمده‌ایم
[B][M1]سبزه خط تو دیدیم و ز بستان بهشت[M2]به طلبکاری این مهرگیاه آمده‌ایم
[B][M1]با چنین گنج که شد خازن او روح امین[M2]به گدایی به در خانه شاه آمده‌ایم
[B][M1]لنگر حلم تو ای کشتی توفیق کجاست[M2]که در این بحر کرم غرق گناه آمده‌ایم
[B][M1]آبرو می‌رود ای ابر خطاپوش ببار[M2]که به دیوان عمل نامه سیاه آمده‌ایم
[B][M1]حافظ این خرقه پشمینه بینداز که ما[M2]از پی قافله با آتش آه آمده‌ایم
[A]
[B][M1]فتوی پیر مغان دارم و قولیست قدیم[M2]که حرام است می آن جا که نه یار است ندیم
[B][M1]چاک خواهم زدن این دلق ریایی چه کنم[M2]روح را صحبت ناجنس عذابیست الیم
[B][M1]تا مگر جرعه فشاند لب جانان بر من[M2]سال‌ها شد که منم بر در میخانه مقیم
[B][M1]مگرش خدمت دیرین من از یاد برفت[M2]ای نسیم سحری یاد دهش عهد قدیم
[B][M1]بعد صد سال اگر بر سر خاکم گذری[M2]سر برآرد ز گلم رقص کنان عظم رمیم
[B][M1]دلبر از ما به صد امید ستد اول دل[M2]ظاهرا عهد فرامش نکند خلق کریم
[B][M1]غنچه گو تنگ دل از کار فروبسته مباش[M2]کز دم صبح مدد یابی و انفاس نسیم
[B][M1]فکر بهبود خود ای دل ز دری دیگر کن[M2]درد عاشق نشود به به مداوای حکیم
[B][M1]گوهر معرفت آموز که با خود ببری[M2]که نصیب دگران است نصاب زر و سیم
[B][M1]دام سخت است مگر یار شود لطف خدا[M2]ور نه آدم نبرد صرفه ز شیطان رجیم
[B][M1]حافظ ار سیم و زرت نیست چه شد شاکر باش[M2]چه به از دولت لطف سخن و طبع سلیم
[A]
[B][M1]خیز تا از در میخانه گشادی طلبیم[M2]به ره دوست نشینیم و مرادی طلبیم
[B][M1]زاد راه حرم وصل نداریم مگر[M2]به گدایی ز در میکده زادی طلبیم
[B][M1]اشک آلوده ما گر چه روان است ولی[M2]به رسالت سوی او پاک نهادی طلبیم
[B][M1]لذت داغ غمت بر دل ما باد حرام[M2]اگر از جور غم عشق تو دادی طلبیم
[B][M1]نقطه خال تو بر لوح بصر نتوان زد[M2]مگر از مردمک دیده مدادی طلبیم
[B][M1]عشوه‌ای از لب شیرین تو دل خواست به جان[M2]به شکرخنده لبت گفت مزادی طلبیم
[B][M1]تا بود نسخه عطری دل سودازده را[M2]از خط غالیه سای تو سوادی طلبیم
[B][M1]چون غمت را نتوان یافت مگر در دل شاد[M2]ما به امید غمت خاطر شادی طلبیم
[B][M1]بر در مدرسه تا چند نشینی حافظ[M2]خیز تا از در میخانه گشادی طلبیم
[A]
[B][M1]ما ز یاران چشم یاری داشتیم[M2]خود غلط بود آنچه ما پنداشتیم
[B][M1]تا درخت دوستی بر کی دهد[M2]حالیا رفتیم و تخمی کاشتیم
[B][M1]گفت و گو آیین درویشی نبود[M2]ور نه با تو ماجراها داشتیم
[B][M1]شیوهٔ چشمت فریب جنگ داشت[M2]ما غلط کردیم و صلح انگاشتیم
[B][M1]گلبن حسنت نه خود شد دلفروز[M2]ما دم همت بر او بگماشتیم
[B][M1]نکته‌ها رفت و شکایت کس نکرد[M2]جانب حرمت فرونگذاشتیم
[B][M1]گفت خود دادی به ما دل حافظا[M2]ما محصل بر کسی نگماشتیم
[A]
[B][M1]صلاح از ما چه می‌جویی که مستان را صلا گفتیم[M2]به دور نرگس مستت سلامت را دعا گفتیم
[B][M1]در میخانه‌ام بگشا که هیچ از خانقه نگشود[M2]گرت باور بود ور نه سخن این بود و ما گفتیم
[B][M1]من از چشم تو ای ساقی خراب افتاده‌ام لیکن[M2]بلایی کز حبیب آید هزارش مرحبا گفتیم
[B][M1]اگر بر من نبخشایی پشیمانی خوری آخر[M2]به خاطر دار این معنی که در خدمت کجا گفتیم
[B][M1]قدت گفتم که شمشاد است بس خجلت به بار آورد[M2]که این نسبت چرا کردیم و این بهتان چرا گفتیم
[B][M1]جگر چون نافه‌ام خون گشت کم زینم نمی‌باید[M2]جزای آن که با زلفت سخن از چین خطا گفتیم
[B][M1]تو آتش گشتی ای حافظ ولی با یار درنگرفت[M2]ز بدعهدی گل گویی حکایت با صبا گفتیم
[A]
[B][M1]ما درس سحر در ره میخانه نهادیم[M2]محصول دعا در ره جانانه نهادیم
[B][M1]در خرمن صد زاهد عاقل زند آتش[M2]این داغ که ما بر دل دیوانه نهادیم
[B][M1]سلطان ازل گنج غم عشق به ما داد[M2]تا روی در این منزل ویرانه نهادیم
[B][M1]در دل ندهم ره پس از این مهر بتان را[M2]مهر لب او بر در این خانه نهادیم
[B][M1]در خرقه از این بیش منافق نتوان بود[M2]بنیاد از این شیوه رندانه نهادیم
[B][M1]چون می‌رود این کشتی سرگشته که آخر[M2]جان در سر آن گوهر یک دانه نهادیم
[B][M1]المنة لله که چو ما بی‌دل و دین بود[M2]آن را که لقب عاقل و فرزانه نهادیم
[B][M1]قانع به خیالی ز تو بودیم چو حافظ[M2]یا رب چه گداهمت و بیگانه نهادیم
[A]
[B][M1]بگذار تا ز شارع میخانه بگذریم[M2]کز بهر جرعه‌ای همه محتاج این دریم
[B][M1]روز نخست چون دم رندی زدیم و عشق[M2]شرط آن بود که جز ره آن شیوه نسپریم
[B][M1]جایی که تخت و مسند جم می‌رود به باد[M2]گر غم خوریم خوش نبود به که می خوریم
[B][M1]تا بو که دست در کمر او توان زدن[M2]در خون دل نشسته چو یاقوت احمریم
[B][M1]واعظ مکن نصیحت شوریدگان که ما[M2]با خاک کوی دوست به فردوس ننگریم
[B][M1]چون صوفیان به حالت و رقصند مقتدا[M2]ما نیز هم به شعبده دستی برآوریم
[B][M1]از جرعه تو خاک زمین در و لعل یافت[M2]بیچاره ما که پیش تو از خاک کمتریم
[B][M1]حافظ چو ره به کنگره کاخ وصل نیست[M2]با خاک آستانه این در به سر بریم
[A]
[B][M1]خیز تا خرقه صوفی به خرابات بریم[M2]شطح و طامات به بازار خرافات بریم
[B][M1]سوی رندان قلندر به ره آورد سفر[M2]دلق بسطامی و سجاده طامات بریم
[B][M1]تا همه خلوتیان جام صبوحی گیرند[M2]چنگ صبحی به در پیر مناجات بریم
[B][M1]با تو آن عهد که در وادی ایمن بستیم[M2]همچو موسی ارنی گوی به میقات بریم
[B][M1]کوس ناموس تو بر کنگره عرش زنیم[M2]علم عشق تو بر بام سماوات بریم
[B][M1]خاک کوی تو به صحرای قیامت فردا[M2]همه بر فرق سر از بهر مباهات بریم
[B][M1]ور نهد در ره ما خار ملامت زاهد[M2]از گلستانش به زندان مکافات بریم
[B][M1]شرممان باد ز پشمینه آلوده خویش[M2]گر بدین فضل و هنر نام کرامات بریم
[B][M1]قدر وقت ار نشناسد دل و کاری نکند[M2]بس خجالت که از این حاصل اوقات بریم
[B][M1]فتنه می‌بارد از این سقف مقرنس برخیز[M2]تا به میخانه پناه از همه آفات بریم
[B][M1]در بیابان فنا گم شدن آخر تا کی[M2]ره بپرسیم مگر پی به مهمات بریم
[B][M1]حافظ آب رخ خود بر در هر سفله مریز[M2]حاجت آن به که بر قاضی حاجات بریم
[A]
[B][M1]بیا تا گل برافشانیم و می در ساغر اندازیم[M2]فلک را سقف بشکافیم و طرحی نو دراندازیم
[B][M1]اگر غم لشکر انگیزد که خون عاشقان ریزد[M2]من و ساقی به هم تازیم و بنیادش براندازیم
[B][M1]شراب ارغوانی را گلاب اندر قدح ریزیم[M2]نسیم عطرگردان را شِکَر در مجمر اندازیم
[B][M1]چو در دست است رودی خوش بزن مطرب سرودی خوش[M2]که دست افشان غزل خوانیم و پاکوبان سر اندازیم
[B][M1]صبا خاک وجود ما بدان عالی جناب انداز[M2]بود کان شاه خوبان را نظر بر منظر اندازیم
[B][M1]یکی از عقل می‌لافد یکی طامات می‌بافد[M2]بیا کاین داوری‌ها را به پیش داور اندازیم
[B][M1]بهشت عدن اگر خواهی بیا با ما به میخانه[M2]که از پای خمت روزی به حوض کوثر اندازیم
[B][M1]سخندانیّ و خوشخوانی نمی‌ورزند در شیراز[M2]بیا حافظ که تا خود را به ملکی دیگر اندازیم
[A]
[B][M1]صوفی بیا که خرقه سالوس برکشیم[M2]وین نقش زرق را خط بطلان به سر کشیم
[B][M1]نذر و فتوح صومعه در وجه می‌نهیم[M2]دلق ریا به آب خرابات برکشیم
[B][M1]فردا اگر نه روضه رضوان به ما دهند[M2]غلمان ز روضه حور ز جنت به درکشیم
[B][M1]بیرون جهیم سرخوش و از بزم صوفیان[M2]غارت کنیم باده و شاهد به بر کشیم
[B][M1]عشرت کنیم ور نه به حسرت کشندمان[M2]روزی که رخت جان به جهانی دگر کشیم
[B][M1]سر خدا که در تتق غیب منزویست[M2]مستانه‌اش نقاب ز رخسار برکشیم
[B][M1]کو جلوه‌ای ز ابروی او تا چو ماه نو[M2]گوی سپهر در خم چوگان زر کشیم
[B][M1]حافظ نه حد ماست چنین لاف‌ها زدن[M2]پای از گلیم خویش چرا بیشتر کشیم
[A]
[B][M1]دوستان وقت گل آن به که به عشرت کوشیم[M2]سخن اهل دل است این و به جان بنیوشیم
[B][M1]نیست در کس کرم و وقت طرب می‌گذرد[M2]چاره آن است که سجاده به می بفروشیم
[B][M1]خوش هواییست فرح بخش خدایا بفرست[M2]نازنینی که به رویش می گلگون نوشیم
[B][M1]ارغنون ساز فلک رهزن اهل هنر است[M2]چون از این غصه ننالیم و چرا نخروشیم
[B][M1]گل به جوش آمد و از می نزدیمش آبی[M2]لاجرم ز آتش حرمان و هوس می‌جوشیم
[B][M1]می‌کشیم از قدح لاله شرابی موهوم[M2]چشم بد دور که بی مطرب و می مدهوشیم
[B][M1]حافظ این حال عجب با که توان گفت که ما[M2]بلبلانیم که در موسم گل خاموشیم
[A]
[B][M1]ما شبی دست برآریم و دعایی بکنیم[M2]غم هجران تو را چاره ز جایی بکنیم
[B][M1]دل بیمار شد از دست رفیقان مددی[M2]تا طبیبش به سر آریم و دوایی بکنیم
[B][M1]آن که بی جرم برنجید و به تیغم زد و رفت[M2]بازش آرید خدا را که صفایی بکنیم
[B][M1]خشک شد بیخ طرب راه خرابات کجاست[M2]تا در آن آب و هوا نشو و نمایی بکنیم
[B][M1]مدد از خاطر رندان طلب ای دل ور نه[M2]کار صعب است مبادا که خطایی بکنیم
[B][M1]سایه طایر کم حوصله کاری نکند[M2]طلب از سایه میمون همایی بکنیم
[B][M1]دلم از پرده بشد حافظ خوشگوی کجاست[M2]تا به قول و غزلش ساز نوایی بکنیم
[A]
[B][M1]ما نگوییم بد و میل به ناحق نکنیم[M2]جامه کس سیه و دلق خود ازرق نکنیم
[B][M1]عیب درویش و توانگر به کم و بیش بد است[M2]کار بد مصلحت آن است که مطلق نکنیم
[B][M1]رقم مغلطه بر دفتر دانش نزنیم[M2]سر حق بر ورق شعبده ملحق نکنیم
[B][M1]شاه اگر جرعه رندان نه به حرمت نوشد[M2]التفاتش به می صاف مروق نکنیم
[B][M1]خوش برانیم جهان در نظر راهروان[M2]فکر اسب سیه و زین مغرق نکنیم
[B][M1]آسمان کشتی ارباب هنر می‌شکند[M2]تکیه آن به که بر این بحر معلق نکنیم
[B][M1]گر بدی گفت حسودی و رفیقی رنجید[M2]گو تو خوش باش که ما گوش به احمق نکنیم
[B][M1]حافظ ار خصم خطا گفت نگیریم بر او[M2]ور به حق گفت جدل با سخن حق نکنیم
[A]
[B][M1]سرم خوش است و به بانگ بلند می‌گویم[M2]که من نسیم حیات از پیاله می‌جویم
[B][M1]عبوس زهد به وجه خمار ننشیند[M2]مرید خرقه دردی کشان خوش خویم
[B][M1]شدم فسانه به سرگشتگی و ابروی دوست[M2]کشید در خم چوگان خویش چون گویم
[B][M1]گرم نه پیر مغان در به روی بگشاید[M2]کدام در بزنم چاره از کجا جویم
[B][M1]مکن در این چمنم سرزنش به خودرویی[M2]چنان که پرورشم می‌دهند می‌رویم
[B][M1]تو خانقاه و خرابات در میانه مبین[M2]خدا گواه که هر جا که هست با اویم
[B][M1]غبار راه طلب کیمیای بهروزیست[M2]غلام دولت آن خاک عنبرین بویم
[B][M1]ز شوق نرگس مست بلندبالایی[M2]چو لاله با قدح افتاده بر لب جویم
[B][M1]بیار می که به فتوی حافظ از دل پاک[M2]غبار زرق به فیض قدح فروشویم
[A]
[B][M1]بارها گفته‌ام و بار دگر می‌گویم[M2]که من دلشده این ره نه به خود می‌پویم
[B][M1]در پس آینه طوطی صفتم داشته‌اند[M2]آن چه استاد ازل گفت بگو می‌گویم
[B][M1]من اگر خارم و گر گل چمن آرایی هست[M2]که از آن دست که او می‌کشدم می‌رویم
[B][M1]دوستان عیب من بی‌دل حیران مکنید[M2]گوهری دارم و صاحب نظری می‌جویم
[B][M1]گر چه با دلق ملمع می گلگون عیب است[M2]مکنم عیب کز او رنگ ریا می‌شویم
[B][M1]خنده و گریه عشاق ز جایی دگر است[M2]می‌سرایم به شب و وقت سحر می‌مویم
[B][M1]حافظم گفت که خاک در میخانه مبوی[M2]گو مکن عیب که من مشک ختن می‌بویم
[A]
[B][M1]گر چه ما بندگان پادشهیم[M2]پادشاهان ملک صبحگهیم
[B][M1]گنج در آستین و کیسه تهی[M2]جام گیتی نما و خاک رهیم
[B][M1]هوشیار حضور و مست غرور[M2]بحر توحید و غرقه گنهیم
[B][M1]شاهد بخت چون کرشمه کند[M2]ماش آیینه رخ چو مهیم
[B][M1]شاه بیدار بخت را هر شب[M2]ما نگهبان افسر و کلهیم
[B][M1]گو غنیمت شمار صحبت ما[M2]که تو در خواب و ما به دیده گهیم
[B][M1]شاه منصور واقف است که ما[M2]روی همت به هر کجا که نهیم
[B][M1]دشمنان را ز خون کفن سازیم[M2]دوستان را قبای فتح دهیم
[B][M1]رنگ تزویر پیش ما نبود[M2]شیر سرخیم و افعی سیهیم
[B][M1]وام حافظ بگو که بازدهند[M2]کرده‌ای اعتراف و ما گوهیم
[A]
[B][M1]فاتحه‌ای چو آمدی بر سر خسته‌ای بخوان[M2]لب بگشا که می‌دهد لعل لبت به مرده جان
[B][M1]آن که به پرسش آمد و فاتحه خواند و می‌رود[M2]گو نفسی که روح را می‌کنم از پی اش روان
[B][M1]ای که طبیب خسته‌ای روی زبان من ببین[M2]کاین دم و دود سینه‌ام بار دل است بر زبان
[B][M1]گر چه تب استخوان من کرد ز مهر گرم و رفت[M2]همچو تبم نمی‌رود آتش مهر از استخوان
[B][M1]حال دلم ز خال تو هست در آتشش وطن[M2]چشمم از آن دو چشم تو خسته شده‌ست و ناتوان
[B][M1]بازنشان حرارتم ز آب دو دیده و ببین[M2]نبض مرا که می‌دهد هیچ ز زندگی نشان
[B][M1]آن که مدام شیشه‌ام از پی عیش داده است[M2]شیشه‌ام از چه می‌برد پیش طبیب هر زمان
[B][M1]حافظ از آب زندگی شعر تو داد شربتم[M2]ترک طبیب کن بیا نسخه شربتم بخوان
[A]
[B][M1]چندان که گفتم غم با طبیبان[M2]درمان نکردند مسکین غریبان
[B][M1]آن گل که هر دم در دست بادیست[M2]گو شرم بادش از عندلیبان
[B][M1]یا رب امان ده تا بازبیند[M2]چشم محبان روی حبیبان
[B][M1]درج محبت بر مهر خود نیست[M2]یا رب مبادا کام رقیبان
[B][M1]ای منعم آخر بر خوان جودت[M2]تا چند باشیم از بی نصیبان
[B][M1]حافظ نگشتی شیدای گیتی[M2]گر می‌شنیدی پند ادیبان
[A]
[B][M1]می‌سوزم از فراقت روی از جفا بگردان[M2]هجران بلای ما شد یا رب بلا بگردان
[B][M1]مه جلوه می‌نماید بر سبز خنگ گردون[M2]تا او به سر درآید بر رخش پا بگردان
[B][M1]مرغول را برافشان یعنی به رغم سنبل[M2]گرد چمن بخوری همچون صبا بگردان
[B][M1]یغمای عقل و دین را بیرون خرام سرمست[M2]در سر کلاه بشکن در بر قبا بگردان
[B][M1]ای نور چشم مستان در عین انتظارم[M2]چنگ حزین و جامی بنواز یا بگردان
[B][M1]دوران همی‌نویسد بر عارضش خطی خوش[M2]یا رب نوشته بد از یار ما بگردان
[B][M1]حافظ ز خوبرویان بختت جز این قدر نیست[M2]گر نیستت رضایی حکم قضا بگردان
[A]
[B][M1]یا رب آن آهوی مشکین به ختن بازرسان[M2]وان سهی سرو خرامان به چمن بازرسان
[B][M1]دل آزرده ما را به نسیمی بنواز[M2]یعنی آن جان ز تن رفته به تن بازرسان
[B][M1]ماه و خورشید به منزل چو به امر تو رسند[M2]یار مه روی مرا نیز به من بازرسان
[B][M1]دیده‌ها در طلب لعل یمانی خون شد[M2]یا رب آن کوکب رخشان به یمن بازرسان
[B][M1]برو ای طایر میمون همایون آثار[M2]پیش عنقا سخن زاغ و زغن بازرسان
[B][M1]سخن این است که ما بی تو نخواهیم حیات[M2]بشنو ای پیک خبرگیر و سخن بازرسان
[B][M1]آن که بودی وطنش دیده حافظ یا رب[M2]به مرادش ز غریبی به وطن بازرسان
[A]
[B][M1]خدا را کم نشین با خرقه پوشان[M2]رخ از رندان بی‌سامان مپوشان
[B][M1]در این خرقه بسی آلودگی هست[M2]خوشا وقت قبای می فروشان
[B][M1]در این صوفی وشان دردی ندیدم[M2]که صافی باد عیش دردنوشان
[B][M1]تو نازک طبعی و طاقت نیاری[M2]گرانی‌های مشتی دلق پوشان
[B][M1]چو مستم کرده‌ای مستور منشین[M2]چو نوشم داده‌ای زهرم منوشان
[B][M1]بیا و از غبن این سالوسیان بین[M2]صراحی خون دل و بربط خروشان
[B][M1]ز دلگرمی حافظ بر حذر باش[M2]که دارد سینه‌ای چون دیگ جوشان
[A]
[B][M1]شاه شمشادقدان خسرو شیرین دهنان[M2]که به مژگان شکند قلب همه صف شکنان
[B][M1]مست بگذشت و نظر بر من درویش انداخت[M2]گفت ای چشم و چراغ همه شیرین سخنان
[B][M1]تا کی از سیم و زرت کیسه تهی خواهد بود[M2]بنده من شو و برخور ز همه سیمتنان
[B][M1]کمتر از ذره نه‌ای پست مشو مهر بورز[M2]تا به خلوتگه خورشید رسی چرخ زنان
[B][M1]بر جهان تکیه مکن ور قدحی می داری[M2]شادی زهره جبینان خور و نازک بدنان
[B][M1]پیر پیمانه کش من که روانش خوش باد[M2]گفت پرهیز کن از صحبت پیمان شکنان
[B][M1]دامن دوست به دست آر و ز دشمن بگسل[M2]مرد یزدان شو و فارغ گذر از اهرمنان
[B][M1]با صبا در چمن لاله سحر می‌گفتم[M2]که شهیدان که‌اند این همه خونین کفنان
[B][M1]گفت حافظ من و تو محرم این راز نه‌ایم[M2]از می لعل حکایت کن و شیرین دهنان
[A]
[B][M1]بهار و گل طرب انگیز گشت و توبه شکن[M2]به شادی رخ گل بیخ غم ز دل برکن
[B][M1]رسید باد صبا غنچه در هواداری[M2]ز خود برون شد و بر خود درید پیراهن
[B][M1]طریق صدق بیاموز از آب صافی دل[M2]به راستی طلب آزادگی ز سرو چمن
[B][M1]ز دستبرد صبا گرد گل کلاله نگر[M2]شکنج گیسوی سنبل ببین به روی سمن
[B][M1]عروس غنچه رسید از حرم به طالع سعد[M2]بعینه دل و دین می‌برد به وجه حسن
[B][M1]صفیر بلبل شوریده و نفیر هزار[M2]برای وصل گل آمد برون ز بیت حزن
[B][M1]حدیث صحبت خوبان و جام باده بگو[M2]به قول حافظ و فتوی پیر صاحب فن
[A]
[B][M1]چو گل هر دم به بویت جامه در تن[M2]کنم چاک از گریبان تا به دامن
[B][M1]تنت را دید گل گویی که در باغ[M2]چو مستان جامه را بدرید بر تن
[B][M1]من از دست غمت مشکل برم جان[M2]ولی دل را تو آسان بردی از من
[B][M1]به قول دشمنان برگشتی از دوست[M2]نگردد هیچ کس با دوست دشمن
[B][M1]تنت در جامه چون در جام باده[M2]دلت در سینه چون در سیم آهن
[B][M1]ببار ای شمع اشک از چشم خونین[M2]که شد سوز دلت بر خلق روشن
[B][M1]مکن کز سینه‌ام آه جگرسوز[M2]برآید همچو دود از راه روزن
[B][M1]دلم را مشکن و در پا مینداز[M2]که دارد در سر زلف تو مسکن
[B][M1]چو دل در زلف تو بسته‌ست حافظ[M2]بدین سان کار او در پا میفکن
[A]
[B][M1]افسر سلطان گل پیدا شد از طرف چمن[M2]مقدمش یا رب مبارک باد بر سرو و سمن
[B][M1]خوش به جای خویشتن بود این نشست خسروی[M2]تا نشیند هر کسی اکنون به جای خویشتن
[B][M1]خاتم جم را بشارت ده به حسن خاتمت[M2]کاسم اعظم کرد از او کوتاه دست اهرمن
[B][M1]تا ابد معمور باد این خانه کز خاک درش[M2]هر نفس با بوی رحمان می‌وزد باد یمن
[B][M1]شوکت پور پشنگ و تیغ عالمگیر او[M2]در همه شهنامه‌ها شد داستان انجمن
[B][M1]خنگ چوگانی چرخت رام شد در زیر زین[M2]شهسوارا چون به میدان آمدی گویی بزن
[B][M1]جویبار ملک را آب روان شمشیر توست[M2]تو درخت عدل بنشان بیخ بدخواهان بکن
[B][M1]بعد از این نشگفت اگر با نکهت خلق خوشت[M2]خیزد از صحرای ایذج نافه مشک ختن
[B][M1]گوشه گیران انتظار جلوه خوش می‌کنند[M2]برشکن طرف کلاه و برقع از رخ برفکن
[B][M1]مشورت با عقل کردم گفت حافظ می بنوش[M2]ساقیا می ده به قول مستشار مؤتمن
[B][M1]ای صبا بر ساقی بزم اتابک عرضه دار[M2]تا از آن جام زرافشان جرعه‌ای بخشد به من
[A]
[B][M1]خوشتر از فکر می و جام چه خواهد بودن[M2]تا ببینم که سرانجام چه خواهد بودن
[B][M1]غم دل چند توان خورد که ایام نماند[M2]گو نه دل باش و نه ایام چه خواهد بودن
[B][M1]مرغ کم حوصله را گو غم خود خور که بر او[M2]رحم آن کس که نهد دام چه خواهد بودن
[B][M1]باده خور غم مخور و پند مقلد منیوش[M2]اعتبار سخن عام چه خواهد بودن
[B][M1]دست رنج تو همان به که شود صرف به کام[M2]دانی آخر که به ناکام چه خواهد بودن
[B][M1]پیر میخانه همی‌خواند معمایی دوش[M2]از خط جام که فرجام چه خواهد بودن
[B][M1]بردم از ره دل حافظ به دف و چنگ و غزل[M2]تا جزای من بدنام چه خواهد بودن
[A]
[B][M1]دانی که چیست دولت دیدار یار دیدن[M2]در کوی او گدایی بر خسروی گزیدن
[B][M1]از جان طمع بریدن آسان بود ولیکن[M2]از دوستان جانی مشکل توان بریدن
[B][M1]خواهم شدن به بستان چون غنچه با دل تنگ[M2]وان جا به نیک نامی پیراهنی دریدن
[B][M1]گه چون نسیم با گل راز نهفته گفتن[M2]گه سر عشقبازی از بلبلان شنیدن
[B][M1]بوسیدن لب یار اول ز دست مگذار[M2]کآخر ملول گردی از دست و لب گزیدن
[B][M1]فرصت شمار صحبت کز این دوراهه منزل[M2]چون بگذریم دیگر نتوان به هم رسیدن
[B][M1]گویی برفت حافظ از یاد شاه یحیی[M2]یا رب به یادش آور درویش پروریدن
[A]
[B][M1]منم که شهره شهرم به عشق ورزیدن[M2]منم که دیده نیالوده‌ام به بد دیدن
[B][M1]وفا کنیم و ملامت کشیم و خوش باشیم[M2]که در طریقت ما کافریست رنجیدن
[B][M1]به پیر میکده گفتم که چیست راه نجات[M2]بخواست جام می و گفت عیب پوشیدن
[B][M1]مراد دل ز تماشای باغ عالم چیست[M2]به دست مردم چشم از رخ تو گل چیدن
[B][M1]به می پرستی از آن نقش خود زدم بر آب[M2]که تا خراب کنم نقش خود پرستیدن
[B][M1]به رحمت سر زلف تو واثقم ور نه[M2]کشش چو نبود از آن سو چه سود کوشیدن
[B][M1]عنان به میکده خواهیم تافت زین مجلس[M2]که وعظ بی عملان واجب است نشنیدن
[B][M1]ز خط یار بیاموز مهر با رخ خوب[M2]که گرد عارض خوبان خوش است گردیدن
[B][M1]مبوس جز لب ساقی و جام می حافظ[M2]که دست زهدفروشان خطاست بوسیدن
[A]
[B][M1]ای روی ماه منظر تو نوبهار حسن[M2]خال و خط تو مرکز حسن و مدار حسن
[B][M1]در چشم پرخمار تو پنهان فسون سحر[M2]در زلف بی‌قرار تو پیدا قرار حسن
[B][M1]ماهی نتافت همچو تو از برج نیکویی[M2]سروی نخاست چون قدت از جویبار حسن
[B][M1]خرم شد از ملاحت تو عهد دلبری[M2]فرخ شد از لطافت تو روزگار حسن
[B][M1]از دام زلف و دانه خال تو در جهان[M2]یک مرغ دل نماند نگشته شکار حسن
[B][M1]دایم به لطف دایه طبع از میان جان[M2]می‌پرورد به ناز تو را در کنار حسن
[B][M1]گرد لبت بنفشه از آن تازه و تر است[M2]کآب حیات می‌خورد از جویبار حسن
[B][M1]حافظ طمع برید که بیند نظیر تو[M2]دیار نیست جز رخت اندر دیار حسن
[A]
[B][M1]گلبرگ را ز سنبل مشکین نقاب کن[M2]یعنی که رخ بپوش و جهانی خراب کن
[B][M1]بفشان عرق ز چهره و اطراف باغ را[M2]چون شیشه‌های دیده ما پرگلاب کن
[B][M1]ایام گل چو عمر به رفتن شتاب کرد[M2]ساقی به دور باده گلگون شتاب کن
[B][M1]بگشا به شیوه نرگس پرخواب مست را[M2]و از رشک چشم نرگس رعنا به خواب کن
[B][M1]بوی بنفشه بشنو و زلف نگار گیر[M2]بنگر به رنگ لاله و عزم شراب کن
[B][M1]زان جا که رسم و عادت عاشق‌کشی توست[M2]با دشمنان قدح کش و با ما عتاب کن
[B][M1]همچون حباب دیده به روی قدح گشای[M2]وین خانه را قیاس اساس از حباب کن
[B][M1]حافظ وصال می‌طلبد از ره دعا[M2]یا رب دعای خسته دلان مستجاب کن
[A]
[B][M1]صبح است ساقیا قدحی پرشراب کن[M2]دور فلک درنگ ندارد شتاب کن
[B][M1]زان پیشتر که عالم فانی شود خراب[M2]ما را ز جام باده گلگون خراب کن
[B][M1]خورشید می ز مشرق ساغر طلوع کرد[M2]گر برگ عیش می‌طلبی ترک خواب کن
[B][M1]روزی که چرخ از گل ما کوزه‌ها کند[M2]زنهار کاسه سر ما پرشراب کن
[B][M1]ما مرد زهد و توبه و طامات نیستیم[M2]با ما به جام باده صافی خطاب کن
[B][M1]کار صواب باده پرستیست حافظا[M2]برخیز و عزم جزم به کار صواب کن
[A]
[B][M1]ز در درآ و شبستان ما منور کن[M2]هوای مجلس روحانیان معطر کن
[B][M1]اگر فقیه نصیحت کند که عشق مباز[M2]پیاله‌ای بدهش گو دماغ را تر کن
[B][M1]به چشم و ابروی جانان سپرده‌ام دل و جان[M2]بیا بیا و تماشای طاق و منظر کن
[B][M1]ستاره شب هجران نمی‌فشاند نور[M2]به بام قصر برآ و چراغ مه برکن
[B][M1]بگو به خازن جنت که خاک این مجلس[M2]به تحفه بر سوی فردوس و عود مجمر کن
[B][M1]از این مزوجه و خرقه نیک در تنگم[M2]به یک کرشمه صوفی وشم قلندر کن
[B][M1]چو شاهدان چمن زیردست حسن تواند[M2]کرشمه بر سمن و جلوه بر صنوبر کن
[B][M1]فضول نفس حکایت بسی کند ساقی[M2]تو کار خود مده از دست و می به ساغر کن
[B][M1]حجاب دیده ادراک شد شعاع جمال[M2]بیا و خرگه خورشید را منور کن
[B][M1]طمع به قند وصال تو حد ما نبود[M2]حوالتم به لب لعل همچو شکر کن
[B][M1]لب پیاله ببوس آنگهی به مستان ده[M2]بدین دقیقه دماغ معاشران تر کن
[B][M1]پس از ملازمت عیش و عشق مه رویان[M2]ز کارها که کنی شعر حافظ از بر کن
[A]
[B][M1]ای نور چشم من سخنی هست گوش کن[M2]چون ساغرت پر است بنوشان و نوش کن
[B][M1]در راه عشق وسوسه اهرمن بسیست[M2]پیش آی و گوش دل به پیام سروش کن
[B][M1]برگ نوا تبه شد و ساز طرب نماند[M2]ای چنگ ناله برکش و ای دف خروش کن
[B][M1]تسبیح و خرقه لذت مستی نبخشدت[M2]همت در این عمل طلب از می فروش کن
[B][M1]پیران سخن ز تجربه گویند گفتمت[M2]هان ای پسر که پیر شوی پند گوش کن
[B][M1]بر هوشمند سلسله ننهاد دست عشق[M2]خواهی که زلف یار کشی ترک هوش کن
[B][M1]با دوستان مضایقه در عمر و مال نیست[M2]صد جان فدای یار نصیحت نیوش کن
[B][M1]ساقی که جامت از می صافی تهی مباد[M2]چشم عنایتی به من دردنوش کن
[B][M1]سرمست در قبای زرافشان چو بگذری[M2]یک بوسه نذر حافظ پشمینه پوش کن
[A]
[B][M1]کرشمه‌ای کن و بازار ساحری بشکن[M2]به غمزه رونق و ناموس سامری بشکن
[B][M1]به باد ده سر و دستار عالمی یعنی[M2]کلاه گوشه به آیین سروری بشکن
[B][M1]به زلف گوی که آیین دلبری بگذار[M2]به غمزه گوی که قلب ستمگری بشکن
[B][M1]برون خرام و ببر گوی خوبی از همه کس[M2]سزای حور بده رونق پری بشکن
[B][M1]به آهوان نظر شیر آفتاب بگیر[M2]به ابروان دوتا قوس مشتری بشکن
[B][M1]چو عطرسای شود زلف سنبل از دم باد[M2]تو قیمتش به سر زلف عنبری بشکن
[B][M1]چو عندلیب فصاحت فروشد ای حافظ[M2]تو قدر او به سخن گفتن دری بشکن
[A]
[B][M1]بالابلند عشوه گر نقش باز من[M2]کوتاه کرد قصه زهد دراز من
[B][M1]دیدی دلا که آخر پیری و زهد و علم[M2]با من چه کرد دیده معشوقه باز من
[B][M1]می‌ترسم از خرابی ایمان که می‌برد[M2]محراب ابروی تو حضور نماز من
[B][M1]گفتم به دلق زرق بپوشم نشان عشق[M2]غماز بود اشک و عیان کرد راز من
[B][M1]مست است یار و یاد حریفان نمی‌کند[M2]ذکرش به خیر ساقی مسکین نواز من
[B][M1]یا رب کی آن صبا بوزد کز نسیم آن[M2]گردد شمامه کرمش کارساز من
[B][M1]نقشی بر آب می‌زنم از گریه حالیا[M2]تا کی شود قرین حقیقت مجاز من
[B][M1]بر خود چو شمع خنده زنان گریه می‌کنم[M2]تا با تو سنگ دل چه کند سوز و ساز من
[B][M1]زاهد چو از نماز تو کاری نمی‌رود[M2]هم مستی شبانه و راز و نیاز من
[B][M1]حافظ ز گریه سوخت بگو حالش ای صبا[M2]با شاه دوست پرور دشمن گداز من
[A]
[B][M1]چون شوم خاک رهش دامن بیفشاند ز من[M2]ور بگویم دل بگردان رو بگرداند ز من
[B][M1]روی رنگین را به هر کس می‌نماید همچو گل[M2]ور بگویم بازپوشان بازپوشاند ز من
[B][M1]چشم خود را گفتم آخر یک نظر سیرش ببین[M2]گفت می‌خواهی مگر تا جوی خون راند ز من
[B][M1]او به خونم تشنه و من بر لبش تا چون شود[M2]کام بستانم از او یا داد بستاند ز من
[B][M1]گر چو فرهادم به تلخی جان برآید باک نیست[M2]بس حکایت‌های شیرین باز می‌ماند ز من
[B][M1]گر چو شمعش پیش میرم بر غمم خندان شود[M2]ور برنجم خاطر نازک برنجاند ز من
[B][M1]دوستان جان داده‌ام بهر دهانش بنگرید[M2]کو به چیزی مختصر چون باز می‌ماند ز من
[B][M1]صبر کن حافظ که گر زین دست باشد درس غم[M2]عشق در هر گوشه‌ای افسانه‌ای خواند ز من
[A]
[B][M1]نکته‌ای دلکش بگویم خال آن مه رو ببین[M2]عقل و جان را بسته زنجیر آن گیسو ببین
[B][M1]عیب دل کردم که وحشی وضع و هرجایی مباش[M2]گفت چشم شیرگیر و غنج آن آهو ببین
[B][M1]حلقه زلفش تماشاخانه باد صباست[M2]جان صد صاحب دل آن جا بسته یک مو ببین
[B][M1]عابدان آفتاب از دلبر ما غافلند[M2]ای ملامتگو خدا را رو مبین آن رو ببین
[B][M1]زلف دل دزدش صبا را بند بر گردن نهاد[M2]با هواداران ره رو حیله هندو ببین
[B][M1]این که من در جست و جوی او ز خود فارغ شدم[M2]کس ندیده‌ست و نبیند مثلش از هر سو ببین
[B][M1]حافظ ار در گوشه محراب می‌نالد رواست[M2]ای نصیحتگو خدا را آن خم ابرو ببین
[B][M1]از مراد شاه منصور ای فلک سر برمتاب[M2]تیزی شمشیر بنگر قوت بازو ببین
[A]
[B][M1]شراب لعل کش و روی مه جبینان بین[M2]خلاف مذهب آنان جمال اینان بین
[B][M1]به زیر دلق ملمع کمندها دارند[M2]درازدستی این کوته آستینان بین
[B][M1]به خرمن دو جهان سر فرو نمی‌آرند[M2]دماغ و کبر گدایان و خوشه چینان بین
[B][M1]بهای نیم کرشمه هزار جان طلبند[M2]نیاز اهل دل و ناز نازنینان بین
[B][M1]حقوق صحبت ما را به باد داد و برفت[M2]وفای صحبت یاران و همنشینان بین
[B][M1]اسیر عشق شدن چاره خلاص من است[M2]ضمیر عاقبت اندیش پیش بینان بین
[B][M1]کدورت از دل حافظ ببرد صحبت دوست[M2]صفای همت پاکان و پاکدینان بین
[A]
[B][M1]می‌فکن بر صف رندان نظری بهتر از این[M2]بر در میکده می کن گذری بهتر از این
[B][M1]در حق من لبت این لطف که می‌فرماید[M2]سخت خوب است ولیکن قدری بهتر از این
[B][M1]آن که فکرش گره از کار جهان بگشاید[M2]گو در این کار بفرما نظری بهتر از این
[B][M1]ناصحم گفت که جز غم چه هنر دارد عشق[M2]برو ای خواجه عاقل هنری بهتر از این
[B][M1]دل بدان رود گرامی چه کنم گر ندهم[M2]مادر دهر ندارد پسری بهتر از این
[B][M1]من چو گویم که قدح نوش و لب ساقی بوس[M2]بشنو از من که نگوید دگری بهتر از این
[B][M1]کلک حافظ شکرین میوه نباتیست بچین[M2]که در این باغ نبینی ثمری بهتر از این
[A]
[B][M1]به جان پیر خرابات و حق صحبت او[M2]که نیست در سر من جز هوای خدمت او
[B][M1]بهشت اگر چه نه جای گناهکاران است[M2]بیار باده که مستظهرم به همت او
[B][M1]چراغ صاعقه آن سحاب روشن باد[M2]که زد به خرمن ما آتش محبت او
[B][M1]بر آستانه میخانه گر سری بینی[M2]مزن به پای که معلوم نیست نیت او
[B][M1]بیا که دوش به مستی سروش عالم غیب[M2]نوید داد که عام است فیض رحمت او
[B][M1]مکن به چشم حقارت نگاه در من مست[M2]که نیست معصیت و زهد بی مشیت او
[B][M1]نمی‌کند دل من میل زهد و توبه ولی[M2]به نام خواجه بکوشیم و فر دولت او
[B][M1]مدام خرقه حافظ به باده در گرو است[M2]مگر ز خاک خرابات بود فطرت او
[A]
[B][M1]گفتا برون شدی به تماشای ماه نو[M2]از ماه ابروان منت شرم باد رو
[B][M1]عمریست تا دلت ز اسیران زلف ماست[M2]غافل ز حفظ جانب یاران خود مشو
[B][M1]مفروش عطر عقل به هندوی زلف ما[M2]کان جا هزار نافه مشکین به نیم جو
[B][M1]تخم وفا و مهر در این کهنه کشته زار[M2]آن گه عیان شود که بود موسم درو
[B][M1]ساقی بیار باده که رمزی بگویمت[M2]از سر اختران کهن سیر و ماه نو
[B][M1]شکل هلال هر سر مه می‌دهد نشان[M2]از افسر سیامک و ترک کلاه زو
[B][M1]حافظ جناب پیر مغان مامن وفاست[M2]درس حدیث عشق بر او خوان و ز او شنو
[A]
[B][M1]مزرع سبز فلک دیدم و داس مه نو[M2]یادم از کشته خویش آمد و هنگام درو
[B][M1]گفتم ای بخت بخفتیدی و خورشید دمید[M2]گفت با این همه از سابقه نومید مشو
[B][M1]گر روی پاک و مجرد چو مسیحا به فلک[M2]از چراغ تو به خورشید رسد صد پرتو
[B][M1]تکیه بر اختر شب دزد مکن کاین عیار[M2]تاج کاووس ببرد و کمر کیخسرو
[B][M1]گوشوار زر و لعل ار چه گران دارد گوش[M2]دور خوبی گذران است نصیحت بشنو
[B][M1]چشم بد دور ز خال تو که در عرصه حسن[M2]بیدقی راند که برد از مه و خورشید گرو
[B][M1]آسمان گو مفروش این عظمت کاندر عشق[M2]خرمن مه به جوی خوشه پروین به دو جو
[B][M1]آتش زهد و ریا خرمن دین خواهد سوخت[M2]حافظ این خرقه پشمینه بینداز و برو
[A]
[B][M1]ای آفتاب آینه دار جمال تو[M2]مشک سیاه مجمره گردان خال تو
[B][M1]صحن سرای دیده بشستم ولی چه سود[M2]کاین گوشه نیست درخور خیل خیال تو
[B][M1]در اوج ناز و نعمتی ای پادشاه حسن[M2]یا رب مباد تا به قیامت زوال تو
[B][M1]مطبوعتر ز نقش تو صورت نبست باز[M2]طغرانویس ابروی مشکین مثال تو
[B][M1]در چین زلفش ای دل مسکین چگونه‌ای[M2]کآشفته گفت باد صبا شرح حال تو
[B][M1]برخاست بوی گل ز در آشتی درآی[M2]ای نوبهار ما رخ فرخنده فال تو
[B][M1]تا آسمان ز حلقه به گوشان ما شود[M2]کو عشوه‌ای ز ابروی همچون هلال تو
[B][M1]تا پیش بخت بازروم تهنیت کنان[M2]کو مژده‌ای ز مقدم عید وصال تو
[B][M1]این نقطه سیاه که آمد مدار نور[M2]عکسیست در حدیقه بینش ز خال تو
[B][M1]در پیش شاه عرض کدامین جفا کنم[M2]شرح نیازمندی خود یا ملال تو
[B][M1]حافظ در این کمند سر سرکشان بسیست[M2]سودای کج مپز که نباشد مجال تو
[A]
[B][M1]ای خونبهای نافه چین خاک راه تو[M2]خورشید سایه پرور طرف کلاه تو
[B][M1]نرگس کرشمه می‌برد از حد برون خرام[M2]ای من فدای شیوه چشم سیاه تو
[B][M1]خونم بخور که هیچ ملک با چنان جمال[M2]از دل نیایدش که نویسد گناه تو
[B][M1]آرام و خواب خلق جهان را سبب تویی[M2]زان شد کنار دیده و دل تکیه گاه تو
[B][M1]با هر ستاره‌ای سر و کار است هر شبم[M2]از حسرت فروغ رخ همچو ماه تو
[B][M1]یاران همنشین همه از هم جدا شدند[M2]ماییم و آستانه دولت پناه تو
[B][M1]حافظ طمع مبر ز عنایت که عاقبت[M2]آتش زند به خرمن غم دود آه تو
[A]
[B][M1]ای قبای پادشاهی راست بر بالای تو[M2]زینت تاج و نگین از گوهر والای تو
[B][M1]آفتاب فتح را هر دم طلوعی می‌دهد[M2]از کلاه خسروی رخسار مه سیمای تو
[B][M1]جلوه گاه طایر اقبال باشد هر کجا[M2]سایه‌اندازد همای چتر گردون سای تو
[B][M1]از رسوم شرع و حکمت با هزاران اختلاف[M2]نکته‌ای هرگز نشد فوت از دل دانای تو
[B][M1]آب حیوانش ز منقار بلاغت می‌چکد[M2]طوطی خوش لهجه یعنی کلک شکرخای تو
[B][M1]گر چه خورشید فلک چشم و چراغ عالم است[M2]روشنایی بخش چشم اوست خاک پای تو
[B][M1]آن چه اسکندر طلب کرد و ندادش روزگار[M2]جرعه‌ای بود از زلال جام جان افزای تو
[B][M1]عرض حاجت در حریم حضرتت محتاج نیست[M2]راز کس مخفی نماند با فروغ رای تو
[B][M1]خسروا پیرانه سر حافظ جوانی می‌کند[M2]بر امید عفو جان بخش گنه فرسای تو
[A]
[B][M1]تاب بنفشه می‌دهد طره مشک سای تو[M2]پرده غنچه می‌درد خنده دلگشای تو
[B][M1]ای گل خوش نسیم من بلبل خویش را مسوز[M2]کز سر صدق می‌کند شب همه شب دعای تو
[B][M1]من که ملول گشتمی از نفس فرشتگان[M2]قال و مقال عالمی می‌کشم از برای تو
[B][M1]دولت عشق بین که چون از سر فقر و افتخار[M2]گوشه تاج سلطنت می‌شکند گدای تو
[B][M1]خرقه زهد و جام می گر چه نه درخور همند[M2]این همه نقش می‌زنم از جهت رضای تو
[B][M1]شور شراب عشق تو آن نفسم رود ز سر[M2]کاین سر پرهوس شود خاک در سرای تو
[B][M1]شاه‌نشین چشم من تکیه گه خیال توست[M2]جای دعاست شاه من بی تو مباد جای تو
[B][M1]خوش چمنیست عارضت خاصه که در بهار حسن[M2]حافظ خوش کلام شد مرغ سخنسرای تو
[A]
[B][M1]مرا چشمیست خون افشان ز دست آن کمان ابرو[M2]جهان بس فتنه خواهد دید از آن چشم و از آن ابرو
[B][M1]غلام چشم آن ترکم که در خواب خوش مستی[M2]نگارین گلشنش روی است و مشکین سایبان ابرو
[B][M1]هلالی شد تنم زین غم که با طغرای ابرویش[M2]که باشد مه که بنماید ز طاق آسمان ابرو
[B][M1]رقیبان غافل و ما را از آن چشم و جبین هر دم[M2]هزاران گونه پیغام است و حاجب در میان ابرو
[B][M1]روان گوشه گیران را جبینش طرفه گلزاریست[M2]که بر طرف سمن زارش همی‌گردد چمان ابرو
[B][M1]دگر حور و پری را کس نگوید با چنین حسنی[M2]که این را این چنین چشم است و آن را آن چنان ابرو
[B][M1]تو کافردل نمی‌بندی نقاب زلف و می‌ترسم[M2]که محرابم بگرداند خم آن دلستان ابرو
[B][M1]اگر چه مرغ زیرک بود حافظ در هواداری[M2]به تیر غمزه صیدش کرد چشم آن کمان ابرو
[A]
[B][M1]خط عذار یار که بگرفت ماه از او[M2]خوش حلقه‌ایست لیک به در نیست راه از او
[B][M1]ابروی دوست گوشه محراب دولت است[M2]آن جا بمال چهره و حاجت بخواه از او
[B][M1]ای جرعه نوش مجلس جم سینه پاک دار[M2]کآیینه‌ایست جام جهان بین که آه از او
[B][M1]کردار اهل صومعه‌ام کرد می پرست[M2]این دود بین که نامه من شد سیاه از او
[B][M1]سلطان غم هر آن چه تواند بگو بکن[M2]من برده‌ام به باده فروشان پناه از او
[B][M1]ساقی چراغ می به ره آفتاب دار[M2]گو برفروز مشعله صبحگاه از او
[B][M1]آبی به روزنامه اعمال ما فشان[M2]باشد توان سترد حروف گناه از او
[B][M1]حافظ که ساز مطرب عشاق ساز کرد[M2]خالی مباد عرصه این بزمگاه از او
[B][M1]آیا در این خیال که دارد گدای شهر[M2]روزی بود که یاد کند پادشاه از او
[A]
[B][M1]گلبن عیش می‌دمد ساقی گلعذار کو[M2]باد بهار می‌وزد باده خوشگوار کو
[B][M1]هر گل نو ز گلرخی یاد همی‌کند ولی[M2]گوش سخن شنو کجا دیده اعتبار کو
[B][M1]مجلس بزم عیش را غالیه مراد نیست[M2]ای دم صبح خوش نفس نافه زلف یار کو
[B][M1]حسن فروشی گلم نیست تحمل ای صبا[M2]دست زدم به خون دل بهر خدا نگار کو
[B][M1]شمع سحرگهی اگر لاف ز عارض تو زد[M2]خصم زبان دراز شد خنجر آبدار کو
[B][M1]گفت مگر ز لعل من بوسه نداری آرزو[M2]مردم از این هوس ولی قدرت و اختیار کو
[B][M1]حافظ اگر چه در سخن خازن گنج حکمت است[M2]از غم روزگار دون طبع سخن گزار کو
[A]
[B][M1]ای پیک راستان خبر یار ما بگو[M2]احوال گل به بلبل دستان سرا بگو
[B][M1]ما محرمان خلوت انسیم غم مخور[M2]با یار آشنا سخن آشنا بگو
[B][M1]برهم چو می‌زد آن سر زلفین مشکبار[M2]با ما سر چه داشت ز بهر خدا بگو
[B][M1]هر کس که گفت خاک در دوست توتیاست[M2]گو این سخن معاینه در چشم ما بگو
[B][M1]آن کس که منع ما ز خرابات می‌کند[M2]گو در حضور پیر من این ماجرا بگو
[B][M1]گر دیگرت بر آن در دولت گذر بود[M2]بعد از ادای خدمت و عرض دعا بگو
[B][M1]هر چند ما بدیم تو ما را بدان مگیر[M2]شاهانه ماجرای گناه گدا بگو
[B][M1]بر این فقیر نامه آن محتشم بخوان[M2]با این گدا حکایت آن پادشا بگو
[B][M1]جان‌ها ز دام زلف چو بر خاک می‌فشاند[M2]بر آن غریب ما چه گذشت ای صبا بگو
[B][M1]جان پرور است قصهٔ ارباب معرفت[M2]رمزی برو بپرس حدیثی بیا بگو
[B][M1]حافظ گرت به مجلس او راه می‌دهند[M2]می نوش و ترک زرق ز بهر خدا بگو
[A]
[B][M1]خنک نسیم معنبر شمامه‌ای دلخواه[M2]که در هوای تو برخاست بامداد پگاه
[B][M1]دلیل راه شو ای طایر خجسته لقا[M2]که دیده آب شد از شوق خاک آن درگاه
[B][M1]به یاد شخص نزارم که غرق خون دل است[M2]هلال را ز کنار افق کنید نگاه
[B][M1]منم که بی تو نفس می‌کشم زهی خجلت[M2]مگر تو عفو کنی ور نه چیست عذر گناه
[B][M1]ز دوستان تو آموخت در طریقت مهر[M2]سپیده دم که صبا چاک زد شعار سیاه
[B][M1]به عشق روی تو روزی که از جهان بروم[M2]ز تربتم بدمد سرخ گل به جای گیاه
[B][M1]مده به خاطر نازک ملالت از من زود[M2]که حافظ تو خود این لحظه گفت بسم الله
[A]
[B][M1]عیشم مدام است از لعل دلخواه[M2]کارم به کام است الحمدلله
[B][M1]ای بخت سرکش تنگش به بر کش[M2]گه جام زر کش گه لعل دلخواه
[B][M1]ما را به رندی افسانه کردند[M2]پیران جاهل شیخان گمراه
[B][M1]از دست زاهد کردیم توبه[M2]و از فعل عابد استغفرالله
[B][M1]جانا چه گویم شرح فراقت[M2]چشمی و صد نم جانی و صد آه
[B][M1]کافر مبیناد این غم که دیده‌ست[M2]از قامتت سرو از عارضت ماه
[B][M1]شوق لبت برد از یاد حافظ[M2]درس شبانه ورد سحرگاه
[A]
[B][M1]گر تیغ بارد در کوی آن ماه[M2]گردن نهادیم الحکم لله
[B][M1]آیین تقوا ما نیز دانیم[M2]لیکن چه چاره با بخت گمراه
[B][M1]ما شیخ و واعظ کمتر شناسیم[M2]یا جام باده یا قصه کوتاه
[B][M1]من رند و عاشق در موسم گل[M2]آن گاه توبه استغفرالله
[B][M1]مهر تو عکسی بر ما نیفکند[M2]آیینه رویا آه از دلت آه
[B][M1]الصبر مر و العمر فان[M2]یا لیت شعری حتام القاه
[B][M1]حافظ چه نالی گر وصل خواهی[M2]خون بایدت خورد در گاه و بی‌گاه
[A]
[B][M1]وصال او ز عمر جاودان به[M2]خداوندا مرا آن ده که آن به
[B][M1]به شمشیرم زد و با کس نگفتم[M2]که راز دوست از دشمن نهان به
[B][M1]به داغ بندگی مردن بر این در[M2]به جان او که از ملک جهان به
[B][M1]خدا را از طبیب من بپرسید[M2]که آخر کی شود این ناتوان به
[B][M1]گلی کان پایمال سرو ما گشت[M2]بود خاکش ز خون ارغوان به
[B][M1]به خلدم دعوت ای زاهد مفرما[M2]که این سیب زنخ زان بوستان به
[B][M1]دلا دایم گدای کوی او باش[M2]به حکم آن که دولت جاودان به
[B][M1]جوانا سر متاب از پند پیران[M2]که رای پیر از بخت جوان به
[B][M1]شبی می‌گفت چشم کس ندیده‌ست[M2]ز مروارید گوشم در جهان به
[B][M1]اگر چه زنده رود آب حیات است[M2]ولی شیراز ما از اصفهان به
[B][M1]سخن اندر دهان دوست شکر[M2]ولیکن گفته حافظ از آن به
[A]
[B][M1]ناگهان پرده برانداخته‌ای یعنی چه[M2]مست از خانه برون تاخته‌ای یعنی چه
[B][M1]زلف در دست صبا گوش به فرمان رقیب[M2]این چنین با همه درساخته‌ای یعنی چه
[B][M1]شاه خوبانی و منظور گدایان شده‌ای[M2]قدر این مرتبه نشناخته‌ای یعنی چه
[B][M1]نه سر زلف خود اول تو به دستم دادی[M2]بازم از پای درانداخته‌ای یعنی چه
[B][M1]سخنت رمز دهان گفت و کمر سر میان[M2]و از میان تیغ به ما آخته‌ای یعنی چه
[B][M1]هر کس از مهره مهر تو به نقشی مشغول[M2]عاقبت با همه کج باخته‌ای یعنی چه
[B][M1]حافظا در دل تنگت چو فرود آمد یار[M2]خانه از غیر نپرداخته‌ای یعنی چه
[A]
[B][M1]در سرای مغان رفته بود و آب زده[M2]نشسته پیر و صلایی به شیخ و شاب زده
[B][M1]سبوکشان همه در بندگیش بسته کمر[M2]ولی ز ترک کله چتر بر سحاب زده
[B][M1]شعاع جام و قدح نور ماه پوشیده[M2]عذار مغبچگان راه آفتاب زده
[B][M1]عروس بخت در آن حجله با هزاران ناز[M2]شکسته کسمه و بر برگ گل گلاب زده
[B][M1]گرفته ساغر عشرت فرشته رحمت[M2]ز جرعه بر رخ حور و پری گلاب زده
[B][M1]ز شور و عربده شاهدان شیرین کار[M2]شکر شکسته سمن ریخته رباب زده
[B][M1]سلام کردم و با من به روی خندان گفت[M2]که ای خمارکش مفلس شراب زده
[B][M1]که این کند که تو کردی به ضعف همت و رای[M2]ز گنج خانه شده خیمه بر خراب زده
[B][M1]وصال دولت بیدار ترسمت ندهند[M2]که خفته‌ای تو در آغوش بخت خواب زده
[B][M1]بیا به میکده حافظ که بر تو عرضه کنم[M2]هزار صف ز دعاهای مستجاب زده
[B][M1]فلک جنیبه کش شاه نصره الدین است[M2]بیا ببین ملکش دست در رکاب زده
[B][M1]خرد که ملهم غیب است بهر کسب شرف[M2]ز بام عرش صدش بوسه بر جناب زده
[A]
[B][M1]ای که با سلسله زلف دراز آمده‌ای[M2]فرصتت باد که دیوانه نواز آمده‌ای
[B][M1]ساعتی ناز مفرما و بگردان عادت[M2]چون به پرسیدن ارباب نیاز آمده‌ای
[B][M1]پیش بالای تو میرم چه به صلح و چه به جنگ[M2]چون به هر حال برازنده ناز آمده‌ای
[B][M1]آب و آتش به هم آمیخته‌ای از لب لعل[M2]چشم بد دور که بس شعبده بازآمده‌ای
[B][M1]آفرین بر دل نرم تو که از بهر ثواب[M2]کشته غمزه خود را به نماز آمده‌ای
[B][M1]زهد من با تو چه سنجد که به یغمای دلم[M2]مست و آشفته به خلوتگه راز آمده‌ای
[B][M1]گفت حافظ دگرت خرقه شراب آلوده‌ست[M2]مگر از مذهب این طایفه بازآمده‌ای
[A]
[B][M1]دوش رفتم به در میکده خواب آلوده[M2]خرقه تردامن و سجاده شراب آلوده
[B][M1]آمد افسوس کنان مغبچه باده فروش[M2]گفت بیدار شو ای ره رو خواب آلوده
[B][M1]شست و شویی کن و آن گه به خرابات خرام[M2]تا نگردد ز تو این دیر خراب آلوده
[B][M1]به هوای لب شیرین پسران چند کنی[M2]جوهر روح به یاقوت مذاب آلوده
[B][M1]به طهارت گذران منزل پیری و مکن[M2]خلعت شیب چو تشریف شباب آلوده
[B][M1]پاک و صافی شو و از چاه طبیعت به درآی[M2]که صفایی ندهد آب تراب آلوده
[B][M1]گفتم ای جان جهان دفتر گل عیبی نیست[M2]که شود فصل بهار از می ناب آلوده
[B][M1]آشنایان ره عشق در این بحر عمیق[M2]غرقه گشتند و نگشتند به آب آلوده
[B][M1]گفت حافظ لغز و نکته به یاران مفروش[M2]آه از این لطف به انواع عتاب آلوده
[A]
[B][M1]از من جدا مشو که توام نور دیده‌ای[M2]آرام جان و مونس قلب رمیده‌ای
[B][M1]از دامن تو دست ندارند عاشقان[M2]پیراهن صبوری ایشان دریده‌ای
[B][M1]از چشم بخت خویش مبادت گزند از آنک[M2]در دلبری به غایت خوبی رسیده‌ای
[B][M1]منعم مکن ز عشق وی ای مفتی زمان[M2]معذور دارمت که تو او را ندیده‌ای
[B][M1]آن سرزنش که کرد تو را دوست حافظا[M2]بیش از گلیم خویش مگر پا کشیده‌ای
[A]
[B][M1]دامن کشان همی‌شد در شرب زرکشیده[M2]صد ماه رو ز رشکش جیب قصب دریده
[B][M1]از تاب آتش می بر گرد عارضش خوی[M2]چون قطره‌های شبنم بر برگ گل چکیده
[B][M1]لفظی فصیح شیرین قدی بلند چابک[M2]رویی لطیف زیبا چشمی خوش کشیده
[B][M1]یاقوت جان فزایش از آب لطف زاده[M2]شمشاد خوش خرامش در ناز پروریده
[B][M1]آن لعل دلکشش بین وان خنده دل آشوب[M2]وان رفتن خوشش بین وان گام آرمیده
[B][M1]آن آهوی سیه چشم از دام ما برون شد[M2]یاران چه چاره سازم با این دل رمیده
[B][M1]زنهار تا توانی اهل نظر میازار[M2]دنیا وفا ندارد ای نور هر دو دیده
[B][M1]تا کی کشم عتیبت از چشم دلفریبت[M2]روزی کرشمه‌ای کن ای یار برگزیده
[B][M1]گر خاطر شریفت رنجیده شد ز حافظ[M2]بازآ که توبه کردیم از گفته و شنیده
[B][M1]بس شکر بازگویم در بندگی خواجه[M2]گر اوفتد به دستم آن میوه رسیده
[A]
[B][M1]از خون دل نوشتم نزدیک دوست نامه[M2]انی رایت دهرا من هجرک القیامه
[B][M1]دارم من از فراقش در دیده صد علامت[M2]لیست دموع عینی هذا لنا العلامه
[B][M1]هر چند کآزمودم از وی نبود سودم[M2]من جرب المجرب حلت به الندامه
[B][M1]پرسیدم از طبیبی احوال دوست گفتا[M2]فی بعدها عذاب فی قربها السلامه
[B][M1]گفتم ملامت آید گر گرد دوست گردم[M2]و الله ما راینا حبا بلا ملامه
[B][M1]حافظ چو طالب آمد جامی به جان شیرین[M2]حتی یذوق منه کاسا من الکرامه
[A]
[B][M1]چراغ روی تو را شمع گشت پروانه[M2]مرا ز حال تو با حال خویش پروا نه
[B][M1]خرد که قید مجانین عشق می‌فرمود[M2]به بوی سنبل زلف تو گشت دیوانه
[B][M1]به بوی زلف تو گر جان به باد رفت چه شد[M2]هزار جان گرامی فدای جانانه
[B][M1]من رمیده ز غیرت ز پا فتادم دوش[M2]نگار خویش چو دیدم به دست بیگانه
[B][M1]چه نقشها که برانگیختیم و سود نداشت[M2]فسون ما بر او گشته است افسانه
[B][M1]بر آتش رخ زیبای او به جای سپند[M2]به غیر خال سیاهش که دید به دانه
[B][M1]به مژده جان به صبا داد شمع در نفسی[M2]ز شمع روی تواش چون رسید پروانه
[B][M1]مرا به دور لب دوست هست پیمانی[M2]که بر زبان نبرم جز حدیث پیمانه
[B][M1]حدیث مدرسه و خانقه مگوی که باز[M2]فتاد در سر حافظ هوای میخانه
[A]
[B][M1]سحرگاهان که مخمور شبانه[M2]گرفتم باده با چنگ و چغانه
[B][M1]نهادم عقل را ره توشه از می[M2]ز شهر هستیش کردم روانه
[B][M1]نگار می فروشم عشوه‌ای داد[M2]که ایمن گشتم از مکر زمانه
[B][M1]ز ساقی کمان ابرو شنیدم[M2]که ای تیر ملامت را نشانه
[B][M1]نبندی زان میان طرفی کمروار[M2]اگر خود را ببینی در میانه
[B][M1]برو این دام بر مرغی دگر نه[M2]که عنقا را بلند است آشیانه
[B][M1]که بندد طرف وصل از حسن شاهی[M2]که با خود عشق بازد جاودانه
[B][M1]ندیم و مطرب و ساقی همه اوست[M2]خیال آب و گل در ره بهانه
[B][M1]بده کشتی می تا خوش برانیم[M2]از این دریای ناپیداکرانه
[B][M1]وجود ما معماییست حافظ[M2]که تحقیقش فسون است و فسانه
[A]
[B][M1]ساقی بیا که شد قدح لاله پر ز می[M2]طامات تا به چند و خرافات تا به کی
[B][M1]بگذر ز کبر و ناز که دیده‌ست روزگار[M2]چین قبای قیصر و طرف کلاه کی
[B][M1]هشیار شو که مرغ چمن مست گشت هان[M2]بیدار شو که خواب عدم در پی است هی
[B][M1]خوش نازکانه می‌چمی ای شاخ نوبهار[M2]کآشفتگی مبادت از آشوب باد دی
[B][M1]بر مهر چرخ و شیوه او اعتماد نیست[M2]ای وای بر کسی که شد ایمن ز مکر وی
[B][M1]فردا شراب کوثر و حور از برای ماست[M2]و امروز نیز ساقی مه روی و جام می
[B][M1]باد صبا ز عهد صبی یاد می‌دهد[M2]جان دارویی که غم ببرد درده ای صبی
[B][M1]حشمت مبین و سلطنت گل که بسپرد[M2]فراش باد هر ورقش را به زیر پی
[B][M1]درده به یاد حاتم طی جام یک منی[M2]تا نامه سیاه بخیلان کنیم طی
[B][M1]زان می که داد حسن و لطافت به ارغوان[M2]بیرون فکند لطف مزاج از رخش به خوی
[B][M1]مسند به باغ بر که به خدمت چو بندگان[M2]استاده است سرو و کمر بسته است نی
[B][M1]حافظ حدیث سحرفریب خوشت رسید[M2]تا حد مصر و چین و به اطراف روم و ری
[A]
[B][M1]به صوت بلبل و قمری اگر ننوشی می[M2]علاج کی کنمت آخرالدواء الکی
[B][M1]ذخیره‌ای بنه از رنگ و بوی فصل بهار[M2]که می‌رسند ز پی رهزنان بهمن و دی
[B][M1]چو گل نقاب برافکند و مرغ زد هوهو[M2]منه ز دست پیاله چه می‌کنی هی هی
[B][M1]شکوه سلطنت و حسن کی ثباتی داد[M2]ز تخت جم سخنی مانده است و افسر کی
[B][M1]خزینه داری میراث خوارگان کفر است[M2]به قول مطرب و ساقی به فتوی دف و نی
[B][M1]زمانه هیچ نبخشد که بازنستاند[M2]مجو ز سفله مروت که شیئه لا شی
[B][M1]نوشته‌اند بر ایوان جنه الماوی[M2]که هر که عشوه دنیی خرید وای به وی
[B][M1]سخا نماند سخن طی کنم شراب کجاست[M2]بده به شادی روح و روان حاتم طی
[B][M1]بخیل بوی خدا نشنود بیا حافظ[M2]پیاله گیر و کرم ورز و الضمان علی
[A]
[B][M1]لبش می‌بوسم و در می‌کشم می[M2]به آب زندگانی برده‌ام پی
[B][M1]نه رازش می‌توانم گفت با کس[M2]نه کس را می‌توانم دید با وی
[B][M1]لبش می‌بوسد و خون می‌خورد جام[M2]رخش می‌بیند و گل می‌کند خوی
[B][M1]بده جام می و از جم مکن یاد[M2]که می‌داند که جم کی بود و کی کی
[B][M1]بزن در پرده چنگ ای ماه مطرب[M2]رگش بخراش تا بخروشم از وی
[B][M1]گل از خلوت به باغ آورد مسند[M2]بساط زهد همچون غنچه کن طی
[B][M1]چو چشمش مست را مخمور مگذار[M2]به یاد لعلش ای ساقی بده می
[B][M1]نجوید جان از آن قالب جدایی[M2]که باشد خون جامش در رگ و پی
[B][M1]زبانت درکش ای حافظ زمانی[M2]حدیث بی زبانان بشنو از نی
[A]
[B][M1]مخمور جام عشقم ساقی بده شرابی[M2]پر کن قدح که بی می مجلس ندارد آبی
[B][M1]وصف رخ چو ماهش در پرده راست ناید[M2]مطرب بزن نوایی ساقی بده شرابی
[B][M1]شد حلقه قامت من تا بعد از این رقیبت[M2]زین در دگر نراند ما را به هیچ بابی
[B][M1]در انتظار رویت ما و امیدواری[M2]در عشوه وصالت ما و خیال و خوابی
[B][M1]مخمور آن دو چشمم آیا کجاست جامی[M2]بیمار آن دو لعلم آخر کم از جوابی
[B][M1]حافظ چه می‌نهی دل تو در خیال خوبان[M2]کی تشنه سیر گردد از لمعه سرابی
[A]
[B][M1]ای که بر ماه از خط مشکین نقاب انداختی[M2]لطف کردی سایه‌ای بر آفتاب انداختی
[B][M1]تا چه خواهد کرد با ما آب و رنگ عارضت[M2]حالیا نیرنگ نقشی خوش بر آب انداختی
[B][M1]گوی خوبی بردی از خوبان خلخ شاد باش[M2]جام کیخسرو طلب کافراسیاب انداختی
[B][M1]هر کسی با شمع رخسارت به وجهی عشق باخت[M2]زان میان پروانه را در اضطراب انداختی
[B][M1]گنج عشق خود نهادی در دل ویران ما[M2]سایه دولت بر این کنج خراب انداختی
[B][M1]زینهار از آب آن عارض که شیران را از آن[M2]تشنه لب کردی و گردان را در آب انداختی
[B][M1]خواب بیداران ببستی وان گه از نقش خیال[M2]تهمتی بر شب روان خیل خواب انداختی
[B][M1]پرده از رخ برفکندی یک نظر در جلوه گاه[M2]و از حیا حور و پری را در حجاب انداختی
[B][M1]باده نوش از جام عالم بین که بر اورنگ جم[M2]شاهد مقصود را از رخ نقاب انداختی
[B][M1]از فریب نرگس مخمور و لعل می پرست[M2]حافظ خلوت نشین را در شراب انداختی
[B][M1]و از برای صید دل در گردنم زنجیر زلف[M2]چون کمند خسرو مالک رقاب انداختی
[B][M1]داور دارا شکوه‌ای آن که تاج آفتاب[M2]از سر تعظیم بر خاک جناب انداختی
[B][M1]نصره الدین شاه یحیی آن که خصم ملک را[M2]از دم شمشیر چون آتش در آب انداختی
[A]
[B][M1]ای دل مباش یک دم خالی ز عشق و مستی[M2]وان گه برو که رستی از نیستی و هستی
[B][M1]گر جان به تن ببینی مشغول کار او شو[M2]هر قبله‌ای که بینی بهتر ز خودپرستی
[B][M1]با ضعف و ناتوانی همچون نسیم خوش باش[M2]بیماری اندر این ره بهتر ز تندرستی
[B][M1]در مذهب طریقت خامی نشان کفر است[M2]آری طریق دولت چالاکی است و چستی
[B][M1]تا فضل و عقل بینی بی‌معرفت نشینی[M2]یک نکته‌ات بگویم خود را مبین که رستی
[B][M1]در آستان جانان از آسمان میندیش[M2]کز اوج سربلندی افتی به خاک پستی
[B][M1]خار ار چه جان بکاهد گل عذر آن بخواهد[M2]سهل است تلخی می در جنب ذوق مستی
[B][M1]صوفی پیاله پیما حافظ قرابه پرهیز[M2]ای کوته آستینان تا کی درازدستی
[A]
[B][M1]با مدعی مگویید اسرار عشق و مستی[M2]تا بی‌خبر بمیرد در درد خودپرستی
[B][M1]عاشق شو ار نه روزی کار جهان سر آید[M2]ناخوانده نقش مقصود از کارگاه هستی
[B][M1]دوش آن صنم چه خوش گفت در مجلس مغانم[M2]با کافران چه کارت گر بت نمی‌پرستی
[B][M1]سلطان من خدا را زلفت شکست ما را[M2]تا کی کند سیاهی چندین درازدستی
[B][M1]در گوشه سلامت مستور چون توان بود[M2]تا نرگس تو با ما گوید رموز مستی
[B][M1]آن روز دیده بودم این فتنه‌ها که برخاست[M2]کز سرکشی زمانی با ما نمی‌نشستی
[B][M1]عشقت به دست طوفان خواهد سپرد حافظ[M2]چون برق از این کشاکش پنداشتی که جستی
[A]
[B][M1]آن غالیه خط گر سوی ما نامه نوشتی[M2]گردون ورق هستی ما درننوشتی
[B][M1]هر چند که هجران ثمر وصل برآرد[M2]دهقان جهان کاش که این تخم نکشتی
[B][M1]آمرزش نقد است کسی را که در این جا[M2]یاریست چو حوری و سرایی چو بهشتی
[B][M1]در مصطبه عشق تنعم نتوان کرد[M2]چون بالش زر نیست بسازیم به خشتی
[B][M1]مفروش به باغ ارم و نخوت شداد[M2]یک شیشه می و نوش لبی و لب کشتی
[B][M1]تا کی غم دنیای دنی ای دل دانا[M2]حیف است ز خوبی که شود عاشق زشتی
[B][M1]آلودگی خرقه خرابی جهان است[M2]کو راهروی اهل دلی پاک سرشتی
[B][M1]از دست چرا هشت سر زلف تو حافظ[M2]تقدیر چنین بود چه کردی که نهشتی
[A]
[B][M1]ای قصه بهشت ز کویت حکایتی[M2]شرح جمال حور ز رویت روایتی
[B][M1]انفاس عیسی از لب لعلت لطیفه‌ای[M2]آب خضر ز نوش لبانت کنایتی
[B][M1]هر پاره از دل من و از غصه قصه‌ای[M2]هر سطری از خصال تو و از رحمت آیتی
[B][M1]کی عطرسای مجلس روحانیان شدی[M2]گل را اگر نه بوی تو کردی رعایتی
[B][M1]در آرزوی خاک در یار سوختیم[M2]یاد آور ای صبا که نکردی حمایتی
[B][M1]ای دل به هرزه دانش و عمرت به باد رفت[M2]صد مایه داشتی و نکردی کفایتی
[B][M1]بوی دل کباب من آفاق را گرفت[M2]این آتش درون بکند هم سرایتی
[B][M1]در آتش ار خیال رخش دست می‌دهد[M2]ساقی بیا که نیست ز دوزخ شکایتی
[B][M1]دانی مراد حافظ از این درد و غصه چیست[M2]از تو کرشمه‌ای و ز خسرو عنایتی
[A]
[B][M1]سبت سلمی بصدغیها فؤادی[M2]و روحی کل یوم لی ینادی
[B][M1]نگارا بر من بی‌دل ببخشای[M2]و واصلنی علی رغم الاعادی
[B][M1]حبیبا در غم سودای عشقت[M2]توکلنا علی رب العباد
[B][M1]امن انکرتنی عن عشق سلمی[M2]تزاول آن روی نهکو بوادی
[B][M1]که همچون مت به بوتن دل و ای ره[M2]غریق العشق فی بحر الوداد
[B][M1]به پی ماچان غرامت بسپریمن[M2]غرت یک وی روشتی از امادی
[B][M1]غم این دل بواتت خورد ناچار[M2]و غر نه او بنی آنچت نشادی
[B][M1]دل حافظ شد اندر چین زلفت[M2]بلیل مظلم و الله هادی
[A]
[B][M1]دیدم به خواب دوش که ماهی برآمدی[M2]کز عکس روی او شب هجران سر آمدی
[B][M1]تعبیر رفت یار سفرکرده می‌رسد[M2]ای کاج هر چه زودتر از در درآمدی
[B][M1]ذکرش به خیر ساقی فرخنده فال من[M2]کز در مدام با قدح و ساغر آمدی
[B][M1]خوش بودی ار به خواب بدیدی دیار خویش[M2]تا یاد صحبتش سوی ما رهبر آمدی
[B][M1]فیض ازل به زور و زر ار آمدی به دست[M2]آب خضر نصیبه اسکندر آمدی
[B][M1]آن عهد یاد باد که از بام و در مرا[M2]هر دم پیام یار و خط دلبر آمدی
[B][M1]کی یافتی رقیب تو چندین مجال ظلم[M2]مظلومی ار شبی به در داور آمدی
[B][M1]خامان ره نرفته چه دانند ذوق عشق[M2]دریادلی بجوی دلیری سرآمدی
[B][M1]آن کو تو را به سنگ دلی کرد رهنمون[M2]ای کاشکی که پاش به سنگی برآمدی
[B][M1]گر دیگری به شیوه حافظ زدی رقم[M2]مقبول طبع شاه هنرپرور آمدی
[A]
[B][M1]سحر با باد می‌گفتم حدیث آرزومندی[M2]خطاب آمد که واثق شو به الطاف خداوندی
[B][M1]دعای صبح و آه شب کلید گنج مقصود است[M2]بدین راه و روش می‌رو که با دلدار پیوندی
[B][M1]قلم را آن زبان نبود که سر عشق گوید باز[M2]ورای حد تقریر است شرح آرزومندی
[B][M1]الا ای یوسف مصری که کردت سلطنت مغرور[M2]پدر را بازپرس آخر کجا شد مهر فرزندی
[B][M1]جهان پیر رعنا را ترحم در جبلت نیست[M2]ز مهر او چه می‌پرسی در او همت چه می‌بندی
[B][M1]همایی چون تو عالی قدر حرص استخوان تا کی[M2]دریغ آن سایه همت که بر نااهل افکندی
[B][M1]در این بازار اگر سودیست با درویش خرسند است[M2]خدایا منعمم گردان به درویشی و خرسندی
[B][M1]به شعر حافظ شیراز می‌رقصند و می‌نازند[M2]سیه چشمان کشمیری و ترکان سمرقندی
[A]
[B][M1]چه بودی ار دل آن ماه مهربان بودی[M2]که حال ما نه چنین بودی ار چنان بودی
[B][M1]بگفتمی که چه ارزد نسیم طره دوست[M2]گرم به هر سر مویی هزار جان بودی
[B][M1]برات خوشدلی ما چه کم شدی یا رب[M2]گرش نشان امان از بد زمان بودی
[B][M1]گرم زمانه سرافراز داشتی و عزیز[M2]سریر عزتم آن خاک آستان بودی
[B][M1]ز پرده کاش برون آمدی چو قطره اشک[M2]که بر دو دیده ما حکم او روان بودی
[B][M1]اگر نه دایره عشق راه بربستی[M2]چو نقطه حافظ سرگشته در میان بودی
[A]
[B][M1]به جان او که گرم دسترس به جان بودی[M2]کمینه پیشکش بندگانش آن بودی
[B][M1]بگفتمی که بها چیست خاک پایش را[M2]اگر حیات گران مایه جاودان بودی
[B][M1]به بندگی قدش سرو معترف گشتی[M2]گرش چو سوسن آزاده ده زبان بودی
[B][M1]به خواب نیز نمی‌بینمش چه جای وصال[M2]چو این نبود و ندیدیم باری آن بودی
[B][M1]اگر دلم نشدی پایبند طره او[M2]کی اش قرار در این تیره خاکدان بودی
[B][M1]به رخ چو مهر فلک بی‌نظیر آفاق است[M2]به دل دریغ که یک ذره مهربان بودی
[B][M1]درآمدی ز درم کاشکی چو لمعه نور[M2]که بر دو دیده ما حکم او روان بودی
[B][M1]ز پرده ناله حافظ برون کی افتادی[M2]اگر نه همدم مرغان صبح خوان بودی
[A]
[B][M1]چو سرو اگر بخرامی دمی به گلزاری[M2]خورد ز غیرت روی تو هر گلی خاری
[B][M1]ز کفر زلف تو هر حلقه‌ای و آشوبی[M2]ز سحر چشم تو هر گوشه‌ای و بیماری
[B][M1]مرو چو بخت من ای چشم مست یار به خواب[M2]که در پی است ز هر سویت آه بیداری
[B][M1]نثار خاک رهت نقد جان من هر چند[M2]که نیست نقد روان را بر تو مقداری
[B][M1]دلا همیشه مزن لاف زلف دلبندان[M2]چو تیره رای شوی کی گشایدت کاری
[B][M1]سرم برفت و زمانی به سر نرفت این کار[M2]دلم گرفت و نبودت غم گرفتاری
[B][M1]چو نقطه گفتمش اندر میان دایره آی[M2]به خنده گفت که ای حافظ این چه پرگاری
[A]
[B][M1]شهریست پرظریفان و از هر طرف نگاری[M2]یاران صلای عشق است گر می‌کنید کاری
[B][M1]چشم فلک نبیند زین طرفه‌تر جوانی[M2]در دست کس نیفتد زین خوبتر نگاری
[B][M1]هرگز که دیده باشد جسمی ز جان مرکب[M2]بر دامنش مبادا زین خاکیان غباری
[B][M1]چون من شکسته‌ای را از پیش خود چه رانی[M2]کم غایت توقع بوسیست یا کناری
[B][M1]می بی‌غش است دریاب وقتی خوش است بشتاب[M2]سال دگر که دارد امید نوبهاری
[B][M1]در بوستان حریفان مانند لاله و گل[M2]هر یک گرفته جامی بر یاد روی یاری
[B][M1]چون این گره گشایم وین راز چون نمایم[M2]دردی و سخت دردی کاری و صعب کاری
[B][M1]هر تار موی حافظ در دست زلف شوخی[M2]مشکل توان نشستن در این چنین دیاری
[A]
[B][M1]تو را که هر چه مراد است در جهان داری[M2]چه غم ز حال ضعیفان ناتوان داری
[B][M1]بخواه جان و دل از بنده و روان بستان[M2]که حکم بر سر آزادگان روان داری
[B][M1]میان نداری و دارم عجب که هر ساعت[M2]میان مجمع خوبان کنی میانداری
[B][M1]بیاض روی تو را نیست نقش درخور از آنک[M2]سوادی از خط مشکین بر ارغوان داری
[B][M1]بنوش می که سبکروحی و لطیف مدام[M2]علی الخصوص در آن دم که سر گران داری
[B][M1]مکن عتاب از این بیش و جور بر دل ما[M2]مکن هر آن چه توانی که جای آن داری
[B][M1]به اختیارت اگر صد هزار تیر جفاست[M2]به قصد جان من خسته در کمان داری
[B][M1]بکش جفای رقیبان مدام و جور حسود[M2]که سهل باشد اگر یار مهربان داری
[B][M1]به وصل دوست گرت دست می‌دهد یک دم[M2]برو که هر چه مراد است در جهان داری
[B][M1]چو گل به دامن از این باغ می‌بری حافظ[M2]چه غم ز ناله و فریاد باغبان داری
[A]
[B][M1]صبا تو نکهت آن زلف مشک بو داری[M2]به یادگار بمانی که بوی او داری
[B][M1]دلم که گوهر اسرار حسن و عشق در اوست[M2]توان به دست تو دادن گرش نکو داری
[B][M1]در آن شمایل مطبوع هیچ نتوان گفت[M2]جز این قدر که رقیبان تندخو داری
[B][M1]نوای بلبلت ای گل کجا پسند افتد[M2]که گوش و هوش به مرغان هرزه گو داری
[B][M1]به جرعه تو سرم مست گشت نوشت باد[M2]خود از کدام خم است این که در سبو داری
[B][M1]به سرکشی خود ای سرو جویبار مناز[M2]که گر بدو رسی از شرم سر فروداری
[B][M1]دم از ممالک خوبی چو آفتاب زدن[M2]تو را رسد که غلامان ماه رو داری
[B][M1]قبای حسن فروشی تو را برازد و بس[M2]که همچو گل همه آیین رنگ و بو داری
[B][M1]ز کنج صومعه حافظ مجوی گوهر عشق[M2]قدم برون نه اگر میل جست و جو داری
[A]
[B][M1]بیا با ما مورز این کینه داری[M2]که حق صحبت دیرینه داری
[B][M1]نصیحت گوش کن کاین در بسی به[M2]از آن گوهر که در گنجینه داری
[B][M1]ولیکن کی نمایی رخ به رندان[M2]تو کز خورشید و مه آیینه داری
[B][M1]بد رندان مگو ای شیخ و هش دار[M2]که با حکم خدایی کینه داری
[B][M1]نمی‌ترسی ز آه آتشینم[M2]تو دانی خرقه پشمینه داری
[B][M1]به فریاد خمار مفلسان رس[M2]خدا را گر می‌دوشینه داری
[B][M1]ندیدم خوشتر از شعر تو حافظ[M2]به قرآنی که اندر سینه داری
[A]
[B][M1]ای که در کوی خرابات مقامی داری[M2]جم وقت خودی ار دست به جامی داری
[B][M1]ای که با زلف و رخ یار گذاری شب و روز[M2]فرصتت باد که خوش صبحی و شامی داری
[B][M1]ای صبا سوختگان بر سر ره منتظرند[M2]گر از آن یار سفرکرده پیامی داری
[B][M1]خال سرسبز تو خوش دانه عیشیست ولی[M2]بر کنار چمنش وه که چه دامی داری
[B][M1]بوی جان از لب خندان قدح می‌شنوم[M2]بشنو ای خواجه اگر زان که مشامی داری
[B][M1]چون به هنگام وفا هیچ ثباتیت نبود[M2]می‌کنم شکر که بر جور دوامی داری
[B][M1]نام نیک ار طلبد از تو غریبی چه شود[M2]تویی امروز در این شهر که نامی داری
[B][M1]بس دعای سحرت مونس جان خواهد بود[M2]تو که چون حافظ شبخیز غلامی داری
[A]
[B][M1]ای که مهجوری عشاق روا می‌داری[M2]عاشقان را ز بر خویش جدا می‌داری
[B][M1]تشنه بادیه را هم به زلالی دریاب[M2]به امیدی که در این ره به خدا می‌داری
[B][M1]دل ببردی و بحل کردمت ای جان لیکن[M2]به از این دار نگاهش که مرا می‌داری
[B][M1]ساغر ما که حریفان دگر می‌نوشند[M2]ما تحمل نکنیم ار تو روا می‌داری
[B][M1]ای مگس حضرت سیمرغ نه جولانگه توست[M2]عرض خود می‌بری و زحمت ما می‌داری
[B][M1]تو به تقصیر خود افتادی از این در محروم[M2]از که می‌نالی و فریاد چرا می‌داری
[B][M1]حافظ از پادشهان پایه به خدمت طلبند[M2]سعی نابرده چه امید عطا می‌داری
[A]
[B][M1]روزگاریست که ما را نگران می‌داری[M2]مخلصان را نه به وضع دگران می‌داری
[B][M1]گوشه چشم رضایی به منت باز نشد[M2]این چنین عزت صاحب نظران می‌داری
[B][M1]ساعد آن به که بپوشی تو چو از بهر نگار[M2]دست در خون دل پرهنران می‌داری
[B][M1]نه گل از دست غمت رست و نه بلبل در باغ[M2]همه را نعره زنان جامه دران می‌داری
[B][M1]ای که در دلق ملمع طلبی نقد حضور[M2]چشم سری عجب از بی‌خبران می‌داری
[B][M1]چون تویی نرگس باغ نظر ای چشم و چراغ[M2]سر چرا بر من دلخسته گران می‌داری
[B][M1]گوهر جام جم از کان جهانی دگر است[M2]تو تمنا ز گل کوزه گران می‌داری
[B][M1]پدر تجربه ای دل تویی آخر ز چه روی[M2]طمع مهر و وفا زین پسران می‌داری
[B][M1]کیسه سیم و زرت پاک بباید پرداخت[M2]این طمع‌ها که تو از سیمبران می‌داری
[B][M1]گر چه رندی و خرابی گنه ماست ولی[M2]عاشقی گفت که تو بنده بر آن می‌داری
[B][M1]مگذران روز سلامت به ملامت حافظ[M2]چه توقع ز جهان گذران می‌داری
[A]
[B][M1]خوش کرد یاوری فلکت روز داوری[M2]تا شکر چون کنی و چه شکرانه آوری
[B][M1]آن کس که اوفتاد خدایش گرفت دست[M2]گو بر تو باد تا غم افتادگان خوری
[B][M1]در کوی عشق شوکت شاهی نمی‌خرند[M2]اقرار بندگی کن و اظهار چاکری
[B][M1]ساقی به مژدگانی عیش از درم درآی[M2]تا یک دم از دلم غم دنیا به دربری
[B][M1]در شاهراه جاه و بزرگی خطر بسیست[M2]آن به کز این گریوه سبکبار بگذری
[B][M1]سلطان و فکر لشکر و سودای تاج و گنج[M2]درویش و امن خاطر و کنج قلندری
[B][M1]یک حرف صوفیانه بگویم اجازت است[M2]ای نور دیده صلح به از جنگ و داوری
[B][M1]نیل مراد بر حسب فکر و همت است[M2]از شاه نذر خیر و ز توفیق یاوری
[B][M1]حافظ غبار فقر و قناعت ز رخ مشوی[M2]کاین خاک بهتر از عمل کیمیاگری
[A]
[B][M1]طفیل هستی عشقند آدمی و پری[M2]ارادتی بنما تا سعادتی ببری
[B][M1]بکوش خواجه و از عشق بی‌نصیب مباش[M2]که بنده را نخرد کس به عیب بی‌هنری
[B][M1]می صبوح و شکرخواب صبحدم تا چند[M2]به عذر نیم شبی کوش و گریه سحری
[B][M1]تو خود چه لعبتی ای شهسوار شیرین کار[M2]که در برابر چشمی و غایب از نظری
[B][M1]هزار جان مقدس بسوخت زین غیرت[M2]که هر صباح و مسا شمع مجلس دگری
[B][M1]ز من به حضرت آصف که می‌برد پیغام[M2]که یاد گیر دو مصرع ز من به نظم دری
[B][M1]بیا که وضع جهان را چنان که من دیدم[M2]گر امتحان بکنی می خوری و غم نخوری
[B][M1]کلاه سروریت کج مباد بر سر حسن[M2]که زیب بخت و سزاوار ملک و تاج سری
[B][M1]به بوی زلف و رخت می‌روند و می‌آیند[M2]صبا به غالیه سایی و گل به جلوه گری
[B][M1]چو مستعد نظر نیستی وصال مجوی[M2]که جام جم نکند سود وقت بی‌بصری
[B][M1]دعای گوشه نشینان بلا بگرداند[M2]چرا به گوشه چشمی به ما نمی‌نگری
[B][M1]بیا و سلطنت از ما بخر به مایه حسن[M2]و از این معامله غافل مشو که حیف خوری
[B][M1]طریق عشق طریقی عجب خطرناک است[M2]نعوذبالله اگر ره به مقصدی نبری
[B][M1]به یمن همت حافظ امید هست که باز[M2]اری اسامر لیلای لیلة القمر
[A]
[B][M1]ای که دایم به خویش مغروری[M2]گر تو را عشق نیست معذوری
[B][M1]گرد دیوانگان عشق مگرد[M2]که به عقل عقیله مشهوری
[B][M1]مستی عشق نیست در سر تو[M2]رو که تو مست آب انگوری
[B][M1]روی زرد است و آه دردآلود[M2]عاشقان را دوای رنجوری
[B][M1]بگذر از نام و ننگ خود حافظ[M2]ساغر می‌طلب که مخموری
[A]
[B][M1]ز کوی یار می‌آید نسیم باد نوروزی[M2]از این باد ار مدد خواهی چراغ دل برافروزی
[B][M1]چو گل گر خرده‌ای داری خدا را صرف عشرت کن[M2]که قارون را غلط‌ها داد سودای زراندوزی
[B][M1]ز جام گل دگر بلبل چنان مست می لعل است[M2]که زد بر چرخ فیروزه صفیر تخت فیروزی
[B][M1]به صحرا رو که از دامن غبار غم بیفشانی[M2]به گلزار آی کز بلبل غزل گفتن بیاموزی
[B][M1]چو امکان خلود ای دل در این فیروزه ایوان نیست[M2]مجال عیش فرصت دان به فیروزی و بهروزی
[B][M1]طریق کام بخشی چیست ترک کام خود کردن[M2]کلاه سروری آن است کز این ترک بردوزی
[B][M1]سخن در پرده می‌گویم چو گل از غنچه بیرون آی[M2]که بیش از پنج روزی نیست حکم میر نوروزی
[B][M1]ندانم نوحه قمری به طرف جویباران چیست[M2]مگر او نیز همچون من غمی دارد شبانروزی
[B][M1]می‌ای دارم چو جان صافی و صوفی می‌کند عیبش[M2]خدایا هیچ عاقل را مبادا بخت بد روزی
[B][M1]جدا شد یار شیرینت کنون تنها نشین ای شمع[M2]که حکم آسمان این است اگر سازی و گر سوزی
[B][M1]به عجب علم نتوان شد ز اسباب طرب محروم[M2]بیا ساقی که جاهل را هنیتر می‌رسد روزی
[B][M1]می اندر مجلس آصف به نوروز جلالی نوش[M2]که بخشد جرعه جامت جهان را ساز نوروزی
[B][M1]نه حافظ می‌کند تنها دعای خواجه تورانشاه[M2]ز مدح آصفی خواهد جهان عیدی و نوروزی
[B][M1]جنابش پارسایان راست محراب دل و دیده[M2]جبینش صبح خیزان راست روز فتح و فیروزی
[A]
[B][M1]عمر بگذشت به بی‌حاصلی و بوالهوسی[M2]ای پسر جام می‌ام ده که به پیری برسی
[B][M1]چه شکرهاست در این شهر که قانع شده‌اند[M2]شاهبازان طریقت به مقام مگسی
[B][M1]دوش در خیل غلامان درش می‌رفتم[M2]گفت ای عاشق بیچاره تو باری چه کسی
[B][M1]با دل خون شده چون نافه خوشش باید بود[M2]هر که مشهور جهان گشت به مشکین نفسی
[B][M1]لمع البرق من الطور و آنست به[M2]فلعلی لک آت بشهاب قبس
[B][M1]کاروان رفت و تو در خواب و بیابان در پیش[M2]وه که بس بی‌خبر از غلغل چندین جرسی
[B][M1]بال بگشا و صفیر از شجر طوبی زن[M2]حیف باشد چو تو مرغی که اسیر قفسی
[B][M1]تا چو مجمر نفسی دامن جانان گیرم[M2]جان نهادیم بر آتش ز پی خوش نفسی
[B][M1]چند پوید به هوای تو ز هر سو حافظ[M2]یسر الله طریقا بک یا ملتمسی
[A]
[B][M1]نوبهار است در آن کوش که خوشدل باشی[M2]که بسی گل بدمد باز و تو در گل باشی
[B][M1]من نگویم که کنون با که نشین و چه بنوش[M2]که تو خود دانی اگر زیرک و عاقل باشی
[B][M1]چنگ در پرده همین می‌دهدت پند ولی[M2]وعظت آن گاه کند سود که قابل باشی
[B][M1]در چمن هر ورقی دفتر حالی دگر است[M2]حیف باشد که ز کار همه غافل باشی
[B][M1]نقد عمرت ببرد غصه دنیا به گزاف[M2]گر شب و روز در این قصه مشکل باشی
[B][M1]گر چه راهیست پر از بیم ز ما تا بر دوست[M2]رفتن آسان بود ار واقف منزل باشی
[B][M1]حافظا گر مدد از بخت بلندت باشد[M2]صید آن شاهد مطبوع شمایل باشی
[A]
[B][M1]هزار جهد بکردم که یار من باشی[M2]مرادبخش دل بی‌قرار من باشی
[B][M1]چراغ دیده شب زنده دار من گردی[M2]انیس خاطر امیدوار من باشی
[B][M1]چو خسروان ملاحت به بندگان نازند[M2]تو در میانه خداوندگار من باشی
[B][M1]از آن عقیق که خونین دلم ز عشوه او[M2]اگر کنم گله‌ای غمگسار من باشی
[B][M1]در آن چمن که بتان دست عاشقان گیرند[M2]گرت ز دست برآید نگار من باشی
[B][M1]شبی به کلبه احزان عاشقان آیی[M2]دمی انیس دل سوکوار من باشی
[B][M1]شود غزاله خورشید صید لاغر من[M2]گر آهویی چو تو یک دم شکار من باشی
[B][M1]سه بوسه کز دو لبت کرده‌ای وظیفه من[M2]اگر ادا نکنی قرض دار من باشی
[B][M1]من این مراد ببینم به خود که نیم شبی[M2]به جای اشک روان در کنار من باشی
[B][M1]من ار چه حافظ شهرم جوی نمی‌ارزم[M2]مگر تو از کرم خویش یار من باشی
[A]
[B][M1]ای دل آن دم که خراب از می گلگون باشی[M2]بی زر و گنج به صد حشمت قارون باشی
[B][M1]در مقامی که صدارت به فقیران بخشند[M2]چشم دارم که به جاه از همه افزون باشی
[B][M1]در ره منزل لیلی که خطرهاست در آن[M2]شرط اول قدم آن است که مجنون باشی
[B][M1]نقطه عشق نمودم به تو هان سهو مکن[M2]ور نه چون بنگری از دایره بیرون باشی
[B][M1]کاروان رفت و تو در خواب و بیابان در پیش[M2]کی روی ره ز که پرسی چه کنی چون باشی
[B][M1]تاج شاهی طلبی گوهر ذاتی بنمای[M2]ور خود از تخمه جمشید و فریدون باشی
[B][M1]ساغری نوش کن و جرعه بر افلاک فشان[M2]چند و چند از غم ایام جگرخون باشی
[B][M1]حافظ از فقر مکن ناله که گر شعر این است[M2]هیچ خوشدل نپسندد که تو محزون باشی
[A]
[B][M1]زین خوش رقم که بر گل رخسار می‌کشی[M2]خط بر صحیفه گل و گلزار می‌کشی
[B][M1]اشک حرم نشین نهانخانه مرا[M2]زان سوی هفت پرده به بازار می‌کشی
[B][M1]کاهل روی چو باد صبا را به بوی زلف[M2]هر دم به قید سلسله در کار می‌کشی
[B][M1]هر دم به یاد آن لب میگون و چشم مست[M2]از خلوتم به خانه خمار می‌کشی
[B][M1]گفتی سر تو بسته فتراک ما شود[M2]سهل است اگر تو زحمت این بار می‌کشی
[B][M1]با چشم و ابروی تو چه تدبیر دل کنم[M2]وه زین کمان که بر من بیمار می‌کشی
[B][M1]بازآ که چشم بد ز رخت دفع می‌کند[M2]ای تازه گل که دامن از این خار می‌کشی
[B][M1]حافظ دگر چه می‌طلبی از نعیم دهر[M2]می می‌خوری و طره دلدار می‌کشی
[A]
[B][M1]سلیمی منذ حلت بالعراق[M2]الاقی من نواها ما الاقی
[B][M1]الا ای ساروان منزل دوست[M2]الی رکبانکم طال اشتیاقی
[B][M1]خرد در زنده رود انداز و می نوش[M2]به گلبانگ جوانان عراقی
[B][M1]ربیع العمر فی مرعی حماکم[M2]حماک الله یا عهد التلاقی
[B][M1]بیا ساقی بده رطل گرانم[M2]سقاک الله من کاس دهاق
[B][M1]جوانی باز می‌آرد به یادم[M2]سماع چنگ و دست افشان ساقی
[B][M1]می باقی بده تا مست و خوشدل[M2]به یاران برفشانم عمر باقی
[B][M1]درونم خون شد از نادیدن دوست[M2]الا تعسا لایام الفراق
[B][M1]دموعی بعدکم لا تحقروها[M2]فکم بحر عمیق من سواقی
[B][M1]دمی با نیکخواهان متفق باش[M2]غنیمت دان امور اتفاقی
[B][M1]بساز ای مطرب خوشخوان خوشگو[M2]به شعر فارسی صوت عراقی
[B][M1]عروسی بس خوشی ای دختر رز[M2]ولی گه گه سزاوار طلاقی
[B][M1]مسیحای مجرد را برازد[M2]که با خورشید سازد هم وثاقی
[B][M1]وصال دوستان روزی ما نیست[M2]بخوان حافظ غزل‌های فراقی
[A]
[B][M1]کتبت قصة شوقی و مدمعی باکی[M2]بیا که بی تو به جان آمدم ز غمناکی
[B][M1]بسا که گفته‌ام از شوق با دو دیده خود[M2]ایا منازل سلمی فاین سلماک
[B][M1]عجیب واقعه‌ای و غریب حادثه‌ای[M2]انا اصطبرت قتیلا و قاتلی شاکی
[B][M1]که را رسد که کند عیب دامن پاکت[M2]که همچو قطره که بر برگ گل چکد پاکی
[B][M1]ز خاک پای تو داد آب روی لاله و گل[M2]چو کلک صنع رقم زد به آبی و خاکی
[B][M1]صبا عبیرفشان گشت ساقیا برخیز[M2]و هات شمسة کرم مطیب زاکی
[B][M1]دع التکاسل تغنم فقد جری مثل[M2]که زاد راهروان چستی است و چالاکی
[B][M1]اثر نماند ز من بی شمایلت آری[M2]اری مآثر محیای من محیاک
[B][M1]ز وصف حسن تو حافظ چگونه نطق زند[M2]که همچو صنع خدایی ورای ادراکی
[A]
[B][M1]یا مبسما یحاکی درجا من اللالی[M2]یا رب چه درخور آمد گردش خط هلالی
[B][M1]حالی خیال وصلت خوش می‌دهد فریبم[M2]تا خود چه نقش بازد این صورت خیالی
[B][M1]می ده که گر چه گشتم نامه سیاه عالم[M2]نومید کی توان بود از لطف لایزالی
[B][M1]ساقی بیار جامی و از خلوتم برون کش[M2]تا در به در بگردم قلاش و لاابالی
[B][M1]از چار چیز مگذر گر عاقلی و زیرک[M2]امن و شراب بی‌غش معشوق و جای خالی
[B][M1]چون نیست نقش دوران در هیچ حال ثابت[M2]حافظ مکن شکایت تا می خوریم حالی
[B][M1]صافیست جام خاطر در دور آصف عهد[M2]قم فاسقنی رحیقا اصفی من الزلال
[B][M1]الملک قد تباهی من جده و جده[M2]یا رب که جاودان باد این قدر و این معالی
[B][M1]مسندفروز دولت کان شکوه و شوکت[M2]برهان ملک و ملت بونصر بوالمعالی
[A]
[B][M1]سلام الله ما کر اللیالی[M2]و جاوبت المثانی و المثالی
[B][M1]علی وادی الاراک و من علیها[M2]و دار باللوی فوق الرمال
[B][M1]دعاگوی غریبان جهانم[M2]و ادعو بالتواتر و التوالی
[B][M1]به هر منزل که رو آرد خدا را[M2]نگه دارش به لطف لایزالی
[B][M1]منال ای دل که در زنجیر زلفش[M2]همه جمعیت است آشفته حالی
[B][M1]ز خطت صد جمال دیگر افزود[M2]که عمرت باد صد سال جلالی
[B][M1]تو می‌باید که باشی ور نه سهل است[M2]زیان مایه جاهی و مالی
[B][M1]بر آن نقاش قدرت آفرین باد[M2]که گرد مه کشد خط هلالی
[B][M1]فحبک راحتی فی کل حین[M2]و ذکرک مونسی فی کل حال
[B][M1]سویدای دل من تا قیامت[M2]مباد از شوق و سودای تو خالی
[B][M1]کجا یابم وصال چون تو شاهی[M2]من بدنام رند لاابالی
[B][M1]خدا داند که حافظ را غرض چیست[M2]و علم الله حسبی من سؤالی
[A]
[B][M1]بگرفت کار حسنت چون عشق من کمالی[M2]خوش باش زان که نبود این هر دو را زوالی
[B][M1]در وهم می‌نگنجد کاندر تصور عقل[M2]آید به هیچ معنی زین خوبتر مثالی
[B][M1]شد حظ عمر حاصل گر زان که با تو ما را[M2]هرگز به عمر روزی روزی شود وصالی
[B][M1]آن دم که با تو باشم یک سال هست روزی[M2]وان دم که بی تو باشم یک لحظه هست سالی
[B][M1]چون من خیال رویت جانا به خواب بینم[M2]کز خواب می‌نبیند چشمم به جز خیالی
[B][M1]رحم آر بر دل من کز مهر روی خوبت[M2]شد شخص ناتوانم باریک چون هلالی
[B][M1]حافظ مکن شکایت گر وصل دوست خواهی[M2]زین بیشتر بباید بر هجرت احتمالی
[A]
[B][M1]رفتم به باغ صبحدمی تا چنم گلی[M2]آمد به گوش ناگهم آواز بلبلی
[B][M1]مسکین چو من به عشق گلی گشته مبتلا[M2]و اندر چمن فکنده ز فریاد غلغلی
[B][M1]می‌گشتم اندر آن چمن و باغ دم به دم[M2]می‌کردم اندر آن گل و بلبل تاملی
[B][M1]گل یار حسن گشته و بلبل قرین عشق[M2]آن را تفضلی نه و این را تبدلی
[B][M1]چون کرد در دلم اثر آواز عندلیب[M2]گشتم چنان که هیچ نماندم تحملی
[B][M1]بس گل شکفته می‌شود این باغ را ولی[M2]کس بی بلای خار نچیده‌ست از او گلی
[B][M1]حافظ مدار امید فرج از مدار چرخ[M2]دارد هزار عیب و ندارد تفضلی
[A]
[B][M1]این خرقه که من دارم در رهن شراب اولی[M2]وین دفتر بی‌معنی غرق می ناب اولی
[B][M1]چون عمر تبه کردم چندان که نگه کردم[M2]در کنج خراباتی افتاده خراب اولی
[B][M1]چون مصلحت اندیشی دور است ز درویشی[M2]هم سینه پر از آتش هم دیده پرآب اولی
[B][M1]من حالت زاهد را با خلق نخواهم گفت[M2]این قصه اگر گویم با چنگ و رباب اولی
[B][M1]تا بی سر و پا باشد اوضاع فلک زین دست[M2]در سر هوس ساقی در دست شراب اولی
[B][M1]از همچو تو دلداری دل برنکنم آری[M2]چون تاب کشم باری زان زلف به تاب اولی
[B][M1]چون پیر شدی حافظ از میکده بیرون آی[M2]رندی و هوسناکی در عهد شباب اولی
[A]
[B][M1]زان می عشق کز او پخته شود هر خامی[M2]گر چه ماه رمضان است بیاور جامی
[B][M1]روزها رفت که دست من مسکین نگرفت[M2]زلف شمشادقدی ساعد سیم اندامی
[B][M1]روزه هر چند که مهمان عزیز است ای دل[M2]صحبتش موهبتی دان و شدن انعامی
[B][M1]مرغ زیرک به در خانقه اکنون نپرد[M2]که نهاده‌ست به هر مجلس وعظی دامی
[B][M1]گله از زاهد بدخو نکنم رسم این است[M2]که چو صبحی بدمد در پی اش افتد شامی
[B][M1]یار من چون بخرامد به تماشای چمن[M2]برسانش ز من ای پیک صبا پیغامی
[B][M1]آن حریفی که شب و روز می صاف کشد[M2]بود آیا که کند یاد ز دردآشامی
[B][M1]حافظا گر ندهد داد دلت آصف عهد[M2]کام دشوار به دست آوری از خودکامی
[A]
[B][M1]که برد به نزد شاهان ز من گدا پیامی[M2]که به کوی می فروشان دو هزار جم به جامی
[B][M1]شده‌ام خراب و بدنام و هنوز امیدوارم[M2]که به همت عزیزان برسم به نیک نامی
[B][M1]تو که کیمیافروشی نظری به قلب ما کن[M2]که بضاعتی نداریم و فکنده‌ایم دامی
[B][M1]عجب از وفای جانان که عنایتی نفرمود[M2]نه به نامه‌ای پیامی نه به خامه‌ای سلامی
[B][M1]اگر این شراب خام است اگر آن حریف پخته[M2]به هزار بار بهتر ز هزار پخته خامی
[B][M1]ز رهم میفکن ای شیخ به دانه‌های تسبیح[M2]که چو مرغ زیرک افتد نفتد به هیچ دامی
[B][M1]سر خدمت تو دارم بخرم به لطف و مفروش[M2]که چو بنده کمتر افتد به مبارکی غلامی
[B][M1]به کجا برم شکایت به که گویم این حکایت[M2]که لبت حیات ما بود و نداشتی دوامی
[B][M1]بگشای تیر مژگان و بریز خون حافظ[M2]که چنان کشنده‌ای را نکند کس انتقامی
[A]
[B][M1]اتت روائح رند الحمی و زاد غرامی[M2]فدای خاک در دوست باد جان گرامی
[B][M1]پیام دوست شنیدن سعادت است و سلامت[M2]من المبلغ عنی الی سعاد سلامی
[B][M1]بیا به شام غریبان و آب دیده من بین[M2]به سان باده صافی در آبگینه شامی
[B][M1]اذا تغرد عن ذی الاراک طائر خیر[M2]فلا تفرد عن روضها انین حمامی
[B][M1]بسی نماند که روز فراق یار سر آید[M2]رایت من هضبات الحمی قباب خیام
[B][M1]خوشا دمی که درآیی و گویمت به سلامت[M2]قدمت خیر قدوم نزلت خیر مقام
[B][M1]بعدت منک و قد صرت ذائبا کهلال[M2]اگر چه روی چو ماهت ندیده‌ام به تمامی
[B][M1]و ان دعیت بخلد و صرت ناقض عهد[M2]فما تطیب نفسی و ما استطاب منامی
[B][M1]امید هست که زودت به بخت نیک ببینم[M2]تو شاد گشته به فرماندهی و من به غلامی
[B][M1]چو سلک در خوشاب است شعر نغز تو حافظ[M2]که گاه لطف سبق می‌برد ز نظم نظامی
[A]
[B][M1]سینه مالامال درد است ای دریغا مرهمی[M2]دل ز تنهایی به جان آمد خدا را همدمی
[B][M1]چشم آسایش که دارد از سپهر تیزرو[M2]ساقیا جامی به من ده تا بیاسایم دمی
[B][M1]زیرکی را گفتم این احوال بین خندید و گفت[M2]صعب روزی بوالعجب کاری پریشان عالمی
[B][M1]سوختم در چاه صبر از بهر آن شمع چگل[M2]شاه ترکان فارغ است از حال ما کو رستمی
[B][M1]در طریق عشقبازی امن و آسایش بلاست[M2]ریش باد آن دل که با درد تو خواهد مرهمی
[B][M1]اهل کام و ناز را در کوی رندی راه نیست[M2]رهروی باید جهان سوزی نه خامی بی‌غمی
[B][M1]آدمی در عالم خاکی نمی‌آید به دست[M2]عالمی دیگر بباید ساخت و از نو آدمی
[B][M1]خیز تا خاطر بدان ترک سمرقندی دهیم[M2]کز نسیمش بوی جوی مولیان آید همی
[B][M1]گریه حافظ چه سنجد پیش استغنای عشق[M2]کاندر این دریا نماید هفت دریا شبنمی
[A]
[B][M1]ز دلبرم که رساند نوازش قلمی[M2]کجاست پیک صبا گر همی‌کند کرمی
[B][M1]قیاس کردم و تدبیر عقل در ره عشق[M2]چو شبنمی است که بر بحر می‌کشد رقمی
[B][M1]بیا که خرقه من گر چه رهن میکده‌هاست[M2]ز مال وقف نبینی به نام من درمی
[B][M1]حدیث چون و چرا درد سر دهد ای دل[M2]پیاله گیر و بیاسا ز عمر خویش دمی
[B][M1]طبیب راه نشین درد عشق نشناسد[M2]برو به دست کن ای مرده دل مسیح دمی
[B][M1]دلم گرفت ز سالوس و طبل زیر گلیم[M2]به آن که بر در میخانه برکشم علمی
[B][M1]بیا که وقت شناسان دو کون بفروشند[M2]به یک پیاله می صاف و صحبت صنمی
[B][M1]دوام عیش و تنعم نه شیوه عشق است[M2]اگر معاشر مایی بنوش نیش غمی
[B][M1]نمی‌کنم گله‌ای لیک ابر رحمت دوست[M2]به کشته زار جگرتشنگان نداد نمی
[B][M1]چرا به یک نی قندش نمی‌خرند آن کس[M2]که کرد صد شکرافشانی از نی قلمی
[B][M1]سزای قدر تو شاها به دست حافظ نیست[M2]جز از دعای شبی و نیاز صبحدمی
[A]
[B][M1]احمد الله علی معدلة السلطان[M2]احمد شیخ اویس حسن ایلخانی
[B][M1]خان بن خان و شهنشاه شهنشاه نژاد[M2]آن که می‌زیبد اگر جان جهانش خوانی
[B][M1]دیده نادیده به اقبال تو ایمان آورد[M2]مرحبا ای به چنین لطف خدا ارزانی
[B][M1]ماه اگر بی تو برآید به دو نیمش بزنند[M2]دولت احمدی و معجزه سبحانی
[B][M1]جلوه بخت تو دل می‌برد از شاه و گدا[M2]چشم بد دور که هم جانی و هم جانانی
[B][M1]برشکن کاکل ترکانه که در طالع توست[M2]بخشش و کوشش خاقانی و چنگزخانی
[B][M1]گر چه دوریم به یاد تو قدح می‌گیریم[M2]بعد منزل نبود در سفر روحانی
[B][M1]از گل پارسیم غنچه عیشی نشکفت[M2]حبذا دجله بغداد و می ریحانی
[B][M1]سر عاشق که نه خاک در معشوق بود[M2]کی خلاصش بود از محنت سرگردانی
[B][M1]ای نسیم سحری خاک در یار بیار[M2]که کند حافظ از او دیده دل نورانی
[A]
[B][M1]وقت را غنیمت دان آن قدر که بتوانی[M2]حاصل از حیات ای جان این دم است تا دانی
[B][M1]کام بخشی گردون عمر در عوض دارد[M2]جهد کن که از دولت داد عیش بستانی
[B][M1]باغبان چو من زین جا بگذرم حرامت باد[M2]گر به جای من سروی غیر دوست بنشانی
[B][M1]زاهد پشیمان را ذوق باده خواهد کشت[M2]عاقلا مکن کاری کآورد پشیمانی
[B][M1]محتسب نمی‌داند این قدر که صوفی را[M2]جنس خانگی باشد همچو لعل رمانی
[B][M1]با دعای شبخیزان ای شکردهان مستیز[M2]در پناه یک اسم است خاتم سلیمانی
[B][M1]پند عاشقان بشنو و از در طرب بازآ[M2]کاین همه نمی‌ارزد شغل عالم فانی
[B][M1]یوسف عزیزم رفت ای برادران رحمی[M2]کز غمش عجب بینم حال پیر کنعانی
[B][M1]پیش زاهد از رندی دم مزن که نتوان گفت[M2]با طبیب نامحرم حال درد پنهانی
[B][M1]می‌روی و مژگانت خون خلق می‌ریزد[M2]تیز می‌روی جانا ترسمت فرومانی
[B][M1]دل ز ناوک چشمت گوش داشتم لیکن[M2]ابروی کماندارت می‌برد به پیشانی
[B][M1]جمع کن به احسانی حافظ پریشان را[M2]ای شکنج گیسویت مجمع پریشانی
[B][M1]گر تو فارغی از ما ای نگار سنگین دل[M2]حال خود بخواهم گفت پیش آصف ثانی
[A]
[B][M1]هواخواه توام جانا و می‌دانم که می‌دانی[M2]که هم نادیده می‌بینی و هم ننوشته می‌خوانی
[B][M1]ملامتگو چه دریابد میان عاشق و معشوق[M2]نبیند چشم نابینا خصوص اسرار پنهانی
[B][M1]بیفشان زلف و صوفی را به پابازی و رقص آور[M2]که از هر رقعه دلقش هزاران بت بیفشانی
[B][M1]گشاد کار مشتاقان در آن ابروی دلبند است[M2]خدا را یک نفس بنشین گره بگشا ز پیشانی
[B][M1]ملک در سجده آدم زمین بوس تو نیت کرد[M2]که در حسن تو لطفی دید بیش از حد انسانی
[B][M1]چراغ افروز چشم ما نسیم زلف جانان است[M2]مباد این جمع را یا رب غم از باد پریشانی
[B][M1]دریغا عیش شبگیری که در خواب سحر بگذشت[M2]ندانی قدر وقت ای دل مگر وقتی که درمانی
[B][M1]ملول از همرهان بودن طریق کاردانی نیست[M2]بکش دشواری منزل به یاد عهد آسانی
[B][M1]خیال چنبر زلفش فریبت می‌دهد حافظ[M2]نگر تا حلقه اقبال ناممکن نجنبانی
[A]
[B][M1]گفتند خلایق که تویی یوسف ثانی[M2]چون نیک بدیدم به حقیقت به از آنی
[B][M1]شیرینتر از آنی به شکرخنده که گویم[M2]ای خسرو خوبان که تو شیرین زمانی
[B][M1]تشبیه دهانت نتوان کرد به غنچه[M2]هرگز نبود غنچه بدین تنگ دهانی
[B][M1]صد بار بگفتی که دهم زان دهنت کام[M2]چون سوسن آزاده چرا جمله زبانی
[B][M1]گویی بدهم کامت و جانت بستانم[M2]ترسم ندهی کامم و جانم بستانی
[B][M1]چشم تو خدنگ از سپر جان گذراند[M2]بیمار که دیده‌ست بدین سخت کمانی
[B][M1]چون اشک بیندازیش از دیده مردم[M2]آن را که دمی از نظر خویش برانی
[A]
[B][M1]نسیم صبح سعادت بدان نشان که تو دانی[M2]گذر به کوی فلان کن در آن زمان که تو دانی
[B][M1]تو پیک خلوت رازی و دیده بر سر راهت[M2]به مردمی نه به فرمان چنان بران که تو دانی
[B][M1]بگو که جان عزیزم ز دست رفت خدا را[M2]ز لعل روح فزایش ببخش آن که تو دانی
[B][M1]من این حروف نوشتم چنان که غیر ندانست[M2]تو هم ز روی کرامت چنان بخوان که تو دانی
[B][M1]خیال تیغ تو با ما حدیث تشنه و آب است[M2]اسیر خویش گرفتی بکش چنان که تو دانی
[B][M1]امید در کمر زرکشت چگونه ببندم[M2]دقیقه‌ایست نگارا در آن میان که تو دانی
[B][M1]یکیست ترکی و تازی در این معامله حافظ[M2]حدیث عشق بیان کن بدان زبان که تو دانی
[A]
[B][M1]دو یار زیرک و از باده کهن دومنی[M2]فراغتی و کتابی و گوشه چمنی
[B][M1]من این مقام به دنیا و آخرت ندهم[M2]اگر چه در پی ام افتند هر دم انجمنی
[B][M1]هر آن که کنج قناعت به گنج دنیا داد[M2]فروخت یوسف مصری به کمترین ثمنی
[B][M1]بیا که رونق این کارخانه کم نشود[M2]به زهد همچو تویی یا به فسق همچو منی
[B][M1]ز تندباد حوادث نمی‌توان دیدن[M2]در این چمن که گلی بوده است یا سمنی
[B][M1]ببین در آینه جام نقش بندی غیب[M2]که کس به یاد ندارد چنین عجب زمنی
[B][M1]از این سموم که بر طرف بوستان بگذشت[M2]عجب که بوی گلی هست و رنگ نسترنی
[B][M1]به صبر کوش تو ای دل که حق رها نکند[M2]چنین عزیز نگینی به دست اهرمنی
[B][M1]مزاج دهر تبه شد در این بلا حافظ[M2]کجاست فکر حکیمی و رای برهمنی
[A]
[B][M1]نوش کن جام شراب یک منی[M2]تا بدان بیخ غم از دل برکنی
[B][M1]دل گشاده دار چون جام شراب[M2]سر گرفته چند چون خم دنی
[B][M1]چون ز جام بیخودی رطلی کشی[M2]کم زنی از خویشتن لاف منی
[B][M1]سنگسان شو در قدم نی همچو آب[M2]جمله رنگ آمیزی و تردامنی
[B][M1]دل به می دربند تا مردانه وار[M2]گردن سالوس و تقوا بشکنی
[B][M1]خیز و جهدی کن چو حافظ تا مگر[M2]خویشتن در پای معشوق افکنی
[A]
[B][M1]صبح است و ژاله می‌چکد از ابر بهمنی[M2]برگ صبوح ساز و بده جام یک منی
[B][M1]در بحر مایی و منی افتاده‌ام بیار[M2]می تا خلاص بخشدم از مایی و منی
[B][M1]خون پیاله خور که حلال است خون او[M2]در کار یار باش که کاریست کردنی
[B][M1]ساقی به دست باش که غم در کمین ماست[M2]مطرب نگاه دار همین ره که می‌زنی
[B][M1]می ده که سر به گوش من آورد چنگ و گفت[M2]خوش بگذران و بشنو از این پیر منحنی
[B][M1]ساقی به بی‌نیازی رندان که می بده[M2]تا بشنوی ز صوت مغنی هوالغنی
[A]
[B][M1]ای که در کشتن ما هیچ مدارا نکنی[M2]سود و سرمایه بسوزی و محابا نکنی
[B][M1]دردمندان بلا زهر هلاهل دارند[M2]قصد این قوم خطا باشد هان تا نکنی
[B][M1]رنج ما را که توان برد به یک گوشه چشم[M2]شرط انصاف نباشد که مداوا نکنی
[B][M1]دیده ما چو به امید تو دریاست چرا[M2]به تفرج گذری بر لب دریا نکنی
[B][M1]نقل هر جور که از خلق کریمت کردند[M2]قول صاحب غرضان است تو آن‌ها نکنی
[B][M1]بر تو گر جلوه کند شاهد ما ای زاهد[M2]از خدا جز می و معشوق تمنا نکنی
[B][M1]حافظا سجده به ابروی چو محرابش بر[M2]که دعایی ز سر صدق جز آن جا نکنی
[A]
[B][M1]بشنو این نکته که خود را ز غم آزاده کنی[M2]خون خوری گر طلب روزی ننهاده کنی
[B][M1]آخرالامر گل کوزه گران خواهی شد[M2]حالیا فکر سبو کن که پر از باده کنی
[B][M1]گر از آن آدمیانی که بهشتت هوس است[M2]عیش با آدمی ای چند پری زاده کنی
[B][M1]تکیه بر جای بزرگان نتوان زد به گزاف[M2]مگر اسباب بزرگی همه آماده کنی
[B][M1]اجرها باشدت ای خسرو شیرین دهنان[M2]گر نگاهی سوی فرهاد دل افتاده کنی
[B][M1]خاطرت کی رقم فیض پذیرد هیهات[M2]مگر از نقش پراگنده ورق ساده کنی
[B][M1]کار خود گر به کرم بازگذاری حافظ[M2]ای بسا عیش که با بخت خداداده کنی
[B][M1]ای صبا بندگی خواجه جلال الدین کن[M2]که جهان پرسمن و سوسن آزاده کنی
[A]
[B][M1]ای دل به کوی عشق گذاری نمی‌کنی[M2]اسباب جمع داری و کاری نمی‌کنی
[B][M1]چوگان حکم در کف و گویی نمی‌زنی[M2]باز ظفر به دست و شکاری نمی‌کنی
[B][M1]این خون که موج می‌زند اندر جگر تو را[M2]در کار رنگ و بوی نگاری نمی‌کنی
[B][M1]مشکین از آن نشد دم خلقت که چون صبا[M2]بر خاک کوی دوست گذاری نمی‌کنی
[B][M1]ترسم کز این چمن نبری آستین گل[M2]کز گلشنش تحمل خاری نمی‌کنی
[B][M1]در آستین جان تو صد نافه مدرج است[M2]وان را فدای طره یاری نمی‌کنی
[B][M1]ساغر لطیف و دلکش و می افکنی به خاک[M2]و اندیشه از بلای خماری نمی‌کنی
[B][M1]حافظ برو که بندگی پادشاه وقت[M2]گر جمله می‌کنند تو باری نمی‌کنی
[A]
[B][M1]سحرگه ره روی در سرزمینی[M2]همی‌گفت این معما با قرینی
[B][M1]که ای صوفی شراب آن گه شود صاف[M2]که در شیشه برآرد اربعینی
[B][M1]خدا زان خرقه بیزار است صد بار[M2]که صد بت باشدش در آستینی
[B][M1]مروت گر چه نامی بی‌نشان است[M2]نیازی عرضه کن بر نازنینی
[B][M1]ثوابت باشد ای دارای خرمن[M2]اگر رحمی کنی بر خوشه چینی
[B][M1]نمی‌بینم نشاط عیش در کس[M2]نه درمان دلی نه درد دینی
[B][M1]درون‌ها تیره شد باشد که از غیب[M2]چراغی برکند خلوت نشینی
[B][M1]گر انگشت سلیمانی نباشد[M2]چه خاصیت دهد نقش نگینی
[B][M1]اگر چه رسم خوبان تندخوییست[M2]چه باشد گر بسازد با غمینی
[B][M1]ره میخانه بنما تا بپرسم[M2]مآل خویش را از پیش بینی
[B][M1]نه حافظ را حضور درس خلوت[M2]نه دانشمند را علم الیقینی
[A]
[B][M1]تو مگر بر لب آبی به هوس بنشینی[M2]ور نه هر فتنه که بینی همه از خود بینی
[B][M1]به خدایی که تویی بنده بگزیده او[M2]که بر این چاکر دیرینه کسی نگزینی
[B][M1]گر امانت به سلامت ببرم باکی نیست[M2]بی دلی سهل بود گر نبود بی‌دینی
[B][M1]ادب و شرم تو را خسرو مه رویان کرد[M2]آفرین بر تو که شایسته صد چندینی
[B][M1]عجب از لطف تو ای گل که نشستی با خار[M2]ظاهرا مصلحت وقت در آن می‌بینی
[B][M1]صبر بر جور رقیبت چه کنم گر نکنم[M2]عاشقان را نبود چاره به جز مسکینی
[B][M1]باد صبحی به هوایت ز گلستان برخاست[M2]که تو خوشتر ز گل و تازه‌تر از نسرینی
[B][M1]شیشه بازی سرشکم نگری از چپ و راست[M2]گر بر این منظر بینش نفسی بنشینی
[B][M1]سخنی بی‌غرض از بنده مخلص بشنو[M2]ای که منظور بزرگان حقیقت بینی
[B][M1]نازنینی چو تو پاکیزه دل و پاک نهاد[M2]بهتر آن است که با مردم بد ننشینی
[B][M1]سیل این اشک روان صبر و دل حافظ برد[M2]بلغ الطاقه یا مقله عینی بینی
[B][M1]تو بدین نازکی و سرکشی ای شمع چگل[M2]لایق بندگی خواجه جلال الدینی
[A]
[B][M1]ساقیا سایه ابر است و بهار و لب جوی[M2]من نگویم چه کن ار اهل دلی خود تو بگوی
[B][M1]بوی یک رنگی از این نقش نمی‌آید خیز[M2]دلق آلوده صوفی به می ناب بشوی
[B][M1]سفله طبع است جهان بر کرمش تکیه مکن[M2]ای جهان دیده ثبات قدم از سفله مجوی
[B][M1]دو نصیحت کنمت بشنو و صد گنج ببر[M2]از در عیش درآ و به ره عیب مپوی
[B][M1]شکر آن را که دگربار رسیدی به بهار[M2]بیخ نیکی بنشان و ره تحقیق بجوی
[B][M1]روی جانان طلبی آینه را قابل ساز[M2]ور نه هرگز گل و نسرین ندمد ز آهن و روی
[B][M1]گوش بگشای که بلبل به فغان می‌گوید[M2]خواجه تقصیر مفرما گل توفیق ببوی
[B][M1]گفتی از حافظ ما بوی ریا می‌آید[M2]آفرین بر نفست باد که خوش بردی بوی
[A]
[B][M1]بلبل ز شاخ سرو به گلبانگ پهلوی[M2]می‌خواند دوش درس مقامات معنوی
[B][M1]یعنی بیا که آتش موسی نمود گل[M2]تا از درخت نکته توحید بشنوی
[B][M1]مرغان باغ قافیه سنجند و بذله گوی[M2]تا خواجه می خورد به غزل‌های پهلوی
[B][M1]جمشید جز حکایت جام از جهان نبرد[M2]زنهار دل مبند بر اسباب دنیوی
[B][M1]این قصه عجب شنو از بخت واژگون[M2]ما را بکشت یار به انفاس عیسوی
[B][M1]خوش وقت بوریا و گدایی و خواب امن[M2]کاین عیش نیست درخور اورنگ خسروی
[B][M1]چشمت به غمزه خانه مردم خراب کرد[M2]مخموریت مباد که خوش مست می‌روی
[B][M1]دهقان سالخورده چه خوش گفت با پسر[M2]کای نور چشم من به جز از کشته ندروی
[B][M1]ساقی مگر وظیفه حافظ زیاده داد[M2]کاشفته گشت طره دستار مولوی
[A]
[B][M1]ای بی‌خبر بکوش که صاحب خبر شوی[M2]تا راهرو نباشی کی راهبر شوی
[B][M1]در مکتب حقایق پیش ادیب عشق[M2]هان ای پسر بکوش که روزی پدر شوی
[B][M1]دست از مس وجود چو مردان ره بشوی[M2]تا کیمیای عشق بیابی و زر شوی
[B][M1]خواب و خورت ز مرتبه خویش دور کرد[M2]آن گه رسی به خویش که بی خواب و خور شوی
[B][M1]گر نور عشق حق به دل و جانت اوفتد[M2]بالله کز آفتاب فلک خوبتر شوی
[B][M1]یک دم غریق بحر خدا شو گمان مبر[M2]کز آب هفت بحر به یک موی تر شوی
[B][M1]از پای تا سرت همه نور خدا شود[M2]در راه ذوالجلال چو بی پا و سر شوی
[B][M1]وجه خدا اگر شودت منظر نظر[M2]زین پس شکی نماند که صاحب نظر شوی
[B][M1]بنیاد هستی تو چو زیر و زبر شود[M2]در دل مدار هیچ که زیر و زبر شوی
[B][M1]گر در سرت هوای وصال است حافظا[M2]باید که خاک درگه اهل هنر شوی
[A]
[B][M1]سحرم هاتف میخانه به دولتخواهی[M2]گفت بازآی که دیرینه این درگاهی
[B][M1]همچو جم جرعه ما کش که ز سر دو جهان[M2]پرتو جام جهان بین دهدت آگاهی
[B][M1]بر در میکده رندان قلندر باشند[M2]که ستانند و دهند افسر شاهنشاهی
[B][M1]خشت زیر سر و بر تارک هفت اختر پای[M2]دست قدرت نگر و منصب صاحب جاهی
[B][M1]سر ما و در میخانه که طرف بامش[M2]به فلک بر شد و دیوار بدین کوتاهی
[B][M1]قطع این مرحله بی همرهی خضر مکن[M2]ظلمات است بترس از خطر گمراهی
[B][M1]اگرت سلطنت فقر ببخشند ای دل[M2]کمترین ملک تو از ماه بود تا ماهی
[B][M1]تو دم فقر ندانی زدن از دست مده[M2]مسند خواجگی و مجلس تورانشاهی
[B][M1]حافظ خام طمع شرمی از این قصه بدار[M2]عملت چیست که فردوس برین می‌خواهی
[A]
[B][M1]ای در رخ تو پیدا انوار پادشاهی[M2]در فکرت تو پنهان صد حکمت الهی
[B][M1]کلک تو بارک الله بر ملک و دین گشاده[M2]صد چشمه آب حیوان از قطره سیاهی
[B][M1]بر اهرمن نتابد انوار اسم اعظم[M2]ملک آن توست و خاتم فرمای هر چه خواهی
[B][M1]در حکمت سلیمان هر کس که شک نماید[M2]بر عقل و دانش او خندند مرغ و ماهی
[B][M1]باز ار چه گاه گاهی بر سر نهد کلاهی[M2]مرغان قاف دانند آیین پادشاهی
[B][M1]تیغی که آسمانش از فیض خود دهد آب[M2]تنها جهان بگیرد بی منت سپاهی
[B][M1]کلک تو خوش نویسد در شان یار و اغیار[M2]تعویذ جان فزایی افسون عمر کاهی
[B][M1]ای عنصر تو مخلوق از کیمیای عزت[M2]و ای دولت تو ایمن از وصمت تباهی
[B][M1]ساقی بیار آبی از چشمه خرابات[M2]تا خرقه‌ها بشوییم از عجب خانقاهی
[B][M1]عمریست پادشاها کز می تهیست جامم[M2]اینک ز بنده دعوی و از محتسب گواهی
[B][M1]گر پرتوی ز تیغت بر کان و معدن افتد[M2]یاقوت سرخ رو را بخشند رنگ کاهی
[B][M1]دانم دلت ببخشد بر عجز شب نشینان[M2]گر حال بنده پرسی از باد صبحگاهی
[B][M1]جایی که برق عصیان بر آدم صفی زد[M2]ما را چگونه زیبد دعوی بی‌گناهی
[B][M1]حافظ چو پادشاهت گه گاه می‌برد نام[M2]رنجش ز بخت منما بازآ به عذرخواهی
[A]
[B][M1]در همه دیر مغان نیست چو من شیدایی[M2]خرقه جایی گرو باده و دفتر جایی
[B][M1]دل که آیینه شاهیست غباری دارد[M2]از خدا می‌طلبم صحبت روشن رایی
[B][M1]کرده‌ام توبه به دست صنم باده فروش[M2]که دگر می نخورم بی رخ بزم آرایی
[B][M1]نرگس ار لاف زد از شیوه چشم تو مرنج[M2]نروند اهل نظر از پی نابینایی
[B][M1]شرح این قصه مگر شمع برآرد به زبان[M2]ور نه پروانه ندارد به سخن پروایی
[B][M1]جوی‌ها بسته‌ام از دیده به دامان که مگر[M2]در کنارم بنشانند سهی بالایی
[B][M1]کشتی باده بیاور که مرا بی رخ دوست[M2]گشت هر گوشه چشم از غم دل دریایی
[B][M1]سخن غیر مگو با من معشوقه پرست[M2]کز وی و جام می‌ام نیست به کس پروایی
[B][M1]این حدیثم چه خوش آمد که سحرگه می‌گفت[M2]بر در میکده‌ای با دف و نی ترسایی
[B][M1]گر مسلمانی از این است که حافظ دارد[M2]آه اگر از پی امروز بود فردایی
[A]
[B][M1]به چشم کرده‌ام ابروی ماه سیمایی[M2]خیال سبزخطی نقش بسته‌ام جایی
[B][M1]امید هست که منشور عشقبازی من[M2]از آن کمانچه ابرو رسد به طغرایی
[B][M1]سرم ز دست بشد چشم از انتظار بسوخت[M2]در آرزوی سر و چشم مجلس آرایی
[B][M1]مکدر است دل آتش به خرقه خواهم زد[M2]بیا ببین که کرا می‌کند تماشایی
[B][M1]به روز واقعه تابوت ما ز سرو کنید[M2]که می‌رویم به داغ بلندبالایی
[B][M1]زمام دل به کسی داده‌ام من درویش[M2]که نیستش به کس از تاج و تخت پروایی
[B][M1]در آن مقام که خوبان ز غمزه تیغ زنند[M2]عجب مدار سری اوفتاده در پایی
[B][M1]مرا که از رخ او ماه در شبستان است[M2]کجا بود به فروغ ستاره پروایی
[B][M1]فراق و وصل چه باشد رضای دوست طلب[M2]که حیف باشد از او غیر او تمنایی
[B][M1]درر ز شوق برآرند ماهیان به نثار[M2]اگر سفینه حافظ رسد به دریایی
[A]
[B][M1]سلامی چو بوی خوش آشنایی[M2]بدان مردم دیده روشنایی
[B][M1]درودی چو نور دل پارسایان[M2]بدان شمع خلوتگه پارسایی
[B][M1]نمی‌بینم از همدمان هیچ بر جای[M2]دلم خون شد از غصه ساقی کجایی
[B][M1]ز کوی مغان رخ مگردان که آن جا[M2]فروشند مفتاح مشکل گشایی
[B][M1]عروس جهان گر چه در حد حسن است[M2]ز حد می‌برد شیوه بی‌وفایی
[B][M1]دل خسته من گرش همتی هست[M2]نخواهد ز سنگین دلان مومیایی
[B][M1]می صوفی افکن کجا می‌فروشند[M2]که در تابم از دست زهد ریایی
[B][M1]رفیقان چنان عهد صحبت شکستند[M2]که گویی نبوده‌ست خود آشنایی
[B][M1]مرا گر تو بگذاری ای نفس طامع[M2]بسی پادشایی کنم در گدایی
[B][M1]بیاموزمت کیمیای سعادت[M2]ز همصحبت بد جدایی جدایی
[B][M1]مکن حافظ از جور دوران شکایت[M2]چه دانی تو ای بنده کار خدایی
[A]
[B][M1]ای پادشه خوبان داد از غم تنهایی[M2]دل بی تو به جان آمد وقت است که بازآیی
[B][M1]دایم گل این بستان شاداب نمی‌ماند[M2]دریاب ضعیفان را در وقت توانایی
[B][M1]دیشب گله زلفش با باد همی‌کردم[M2]گفتا غلطی بگذر زین فکرت سودایی
[B][M1]صد باد صبا این جا با سلسله می‌رقصند[M2]این است حریف ای دل تا باد نپیمایی
[B][M1]مشتاقی و مهجوری دور از تو چنانم کرد[M2]کز دست بخواهد شد پایاب شکیبایی
[B][M1]یا رب به که شاید گفت این نکته که در عالم[M2]رخساره به کس ننمود آن شاهد هرجایی
[B][M1]ساقی چمن گل را بی روی تو رنگی نیست[M2]شمشاد خرامان کن تا باغ بیارایی
[B][M1]ای درد توام درمان در بستر ناکامی[M2]و ای یاد توام مونس در گوشه تنهایی
[B][M1]در دایره قسمت ما نقطه تسلیمیم[M2]لطف آن چه تو اندیشی حکم آن چه تو فرمایی
[B][M1]فکر خود و رای خود در عالم رندی نیست[M2]کفر است در این مذهب خودبینی و خودرایی
[B][M1]زین دایره مینا خونین جگرم می ده[M2]تا حل کنم این مشکل در ساغر مینایی
[B][M1]حافظ شب هجران شد بوی خوش وصل آمد[M2]شادیت مبارک باد ای عاشق شیدایی
[A]
[B][M1]ای دل گر از آن چاه زنخدان به درآیی[M2]هر جا که روی زود پشیمان به درآیی
[B][M1]هش دار که گر وسوسه عقل کنی گوش[M2]آدم صفت از روضه رضوان به درآیی
[B][M1]شاید که به آبی فلکت دست نگیرد[M2]گر تشنه لب از چشمه حیوان به درآیی
[B][M1]جان می‌دهم از حسرت دیدار تو چون صبح[M2]باشد که چو خورشید درخشان به درآیی
[B][M1]چندان چو صبا بر تو گمارم دم همت[M2]کز غنچه چو گل خرم و خندان به درآیی
[B][M1]در تیره شب هجر تو جانم به لب آمد[M2]وقت است که همچون مه تابان به درآیی
[B][M1]بر رهگذرت بسته‌ام از دیده دو صد جوی[M2]تا بو که تو چون سرو خرامان به درآیی
[B][M1]حافظ مکن اندیشه که آن یوسف مه رو[M2]بازآید و از کلبه احزان به درآیی
[A]
[B][M1]می خواه و گل افشان کن از دهر چه می‌جویی[M2]این گفت سحرگه گل بلبل تو چه می‌گویی
[B][M1]مسند به گلستان بر تا شاهد و ساقی را[M2]لب گیری و رخ بوسی می نوشی و گل بویی
[B][M1]شمشاد خرامان کن و آهنگ گلستان کن[M2]تا سرو بیاموزد از قد تو دلجویی
[B][M1]تا غنچه خندانت دولت به که خواهد داد[M2]ای شاخ گل رعنا از بهر که می‌رویی
[B][M1]امروز که بازارت پرجوش خریدار است[M2]دریاب و بنه گنجی از مایه نیکویی
[B][M1]چون شمع نکورویی در رهگذر باد است[M2]طرف هنری بربند از شمع نکورویی
[B][M1]آن طره که هر جعدش صد نافه چین ارزد[M2]خوش بودی اگر بودی بوییش ز خوش خویی
[B][M1]هر مرغ به دستانی در گلشن شاه آمد[M2]بلبل به نواسازی حافظ به غزل گویی
[END]