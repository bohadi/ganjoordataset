[START][A]
[B][M1]افسوس که نامهٔ جوانی طی شد،
[M2]وان تازه‌بهار زندگانی دی شد؛
[B][M1]حالی که ورا نام جوانی گفتند،
[M2]معلوم نشد که او کیْ آمد، کیْ شد!
[A]
[B][M1]افسوس که سرمایه ز کَف بیرون شد،
[M2]در پایِ اَجَل بسی جگرها خون شد!
[B][M1]کس نامد از آن جهان که پرسم از وی:
[M2]کاحوالِ مسافرانِ دنیا چون شد.
[A]
[B][M1]یک‌چند به کودکی به استاد شدیم؛
[M2]یک‌چند ز استادی خود شاد شدیم؛
[B][M1]پایان سخن شنو که مارا چه رسید:
[M2]چو آب برآمدیم و چون باد شدیم!
[A]
[B][M1]یارانِ موافق همه از دست شدند،
[M2]در پای اجل یکان‌یکان پَست شدند،
[B][M1]بودیم به یک شراب در مجلسِ عمر،
[M2]یک دَوْر ز ما پیشترک مست شدند!
[A]
[B][M1]ای چرخِ فلک خرابی از کینهٔ توست،
[M2]بیداد گری پیشهٔ دیرینهٔ توست،
[B][M1]وی خاک اگر سینهٔ تو بشکافند،
[M2]بس گوهر قیمتی که در سینهٔ توست.
[A]
[B][M1]چون چرخ به کام یک خردمند نگشت،
[M2]خواهی تو فلک هفت شِمُر، خواهی هشت،
[B][M1]چون باید مُرد و آرزوها همه هِشْت،
[M2]چه مور خورد به گور و چه گرگ به دشت.
[A]
[B][M1]یک قطرهٔ آب بود و با دریا شد،
[M2]یک ذرّهٔ خاک و با زمین یکتا شد،
[B][M1]آمد شدن تو اندرین عالم چیست؟
[M2]آمد مگسی پدید و ناپیدا شد.
[A]
[B][M1]* می‌پرسیدی که چیست این نقشِ مجاز،
[M2]گر برگویم حقیقتش هست دراز،
[B][M1]نقشی است پدید آمده از دریایی،
[M2]و آنگاه شده به قَعْرِ آن دریا باز.
[A]
[B][M1]جامی است که عقل آفرین می‌زندش،
[M2]صد بوسه زِ مِهْر بر جَبین می‌زندش؛
[B][M1]این کوزه‌گر دَهْر چنین جامِ لطیف
[M2]می‌سازد و باز بر زمین می‌زندش!
[A]
[B][M1]اجزای پیاله‌ای که درهم پیوست،
[M2]بشکستنِ آن روا نمی‌دارد مست،
[B][M1]چندین سر و ساقِ نازنین و کفِ دست،
[M2]از مِهرِ که پیوست و به کینِ که شکست؟
[A]
[B][M1]عالَم اگر ازبهرِ تو می‌آرایند،
[M2]مَگْرای بدان که عاقلان نگرایند؛
[B][M1]بسیار چو تو روند و بسیار آیند.
[M2]بربای نصیبِ خویش کِتْ بربایند.
[A]
[B][M1]از جملهٔ رفتگانِ این راهِ دراز،
[M2]بازآمده‌ای کو که به ما گوید راز؟
[B][M1]هان بر سر این دو راهه از روی نیاز،
[M2]چیزی نگذاری که نمی‌آیی باز!
[A]
[B][M1]می خور که به زیرِ گِل بسی خواهی خفت،
[M2]بی مونس و بی رفیق و بی همدم و جفت؛
[B][M1]زنهار به کس مگو تو این رازِ نهفت:
[M2]هر لاله که پَژْمُرد، نخواهد بِشْکفت.
[A]
[B][M1]* پیری دیدم به خانهٔ خَمّاری،
[M2]گفتم: نکنی ز رفتگان اِخباری؟
[B][M1]گفتا، می خور که همچو ما بسیاری،
[M2]رفتند و کسی بازنیامد باری!
[A]
[B][M1]بسیار بگشتیم به گِرْدِ در و دشت،
[M2]اندر همه آفاق بگشتیم به گشت؛
[B][M1]کس را نشنیدیم که آمد زین راه
[M2]راهی که برفت، راهرو بازنگشت!
[A]
[B][M1]ما لُعْبَتِگانیم و فلک لُعبَت‌باز،
[M2]از روی حقیقتی نه از روی مَجاز؛
[B][M1]یک‌چند درین بساط بازی کردیم،
[M2]رفتیم به صندوقِ عدم یک‌یک باز!
[A]
[B][M1]ای بس که نباشیم و جهان خواهد‌بود،
[M2]نی نام زِ ما و نه نشان خواهد‌بود؛
[B][M1]زین پیش نبودیم و نَبُد هیچ خَلَل،
[M2]زین پس چو نباشیم همان خواهد‌بود.
[A]
[B][M1]بر مَفْرشِ خاک خفتگان می‌بینم،
[M2]در زیر زمین نهفتگان می‌بینم؛
[B][M1]چندان‌که به صحرای عدم می‌نگرم،
[M2]ناآمدگان و رفتگان می‌بینم!
[A]
[B][M1]این کهنه رباط را که عالم نام است
[M2]آرامگَهِ اَبْلَقِ صبح و شام است،
[B][M1]بزمی است که واماندهٔ صد جمشید است،
[M2]گوری است که خوابگاهِ صد بهرام است!
[A]
[B][M1]آن قصر که بهرام درو جام گرفت،
[M2]آهو بچه کرد و روبَهْ آرام گرفت؛
[B][M1]بهرام که گور می‌گرفتی همه عمر،
[M2]دیدی که چگونه گور بهرام گرفت؟
[A]
[B][M1]مرغی دیدم نشسته بر بارهٔ توس،
[M2]در چنگ گرفته کلّهٔ کیکاوس،
[B][M1]با کلّه همی‌گفت که: افسوس، افسوس!
[M2]کو بانک جَرَس‌ها و کجا نالهٔ کوس؟
[A]
[B][M1]آن قصر که بر چرخ همی‌زد پهلو،
[M2]بر درگهِ او شهان نهادندی رو،
[B][M1]دیدیم که بر کنگره‌اش فاخته‌ای
[M2]بنشسته همی‌گفت که: «کوکو، کوکو؟»
[END]