[START][A]
[B][M1]ای بیخبران شکلِ مُجَسَّم هیچ است،
[M2]وین طارَمِ نُهْ‌سپهرِ اَرْقَم هیچ است،
[B][M1]خوش باش که در نشیمنِ کَوْن ‌و فَساد.
[M2]وابستهٔ یک دمیم و آن هم هیچ است!
[A]
[B][M1]دنیا دیدی و هرچه دیدی هیچ است،
[M2]و آن نیز که گفتی و شنیدی هیچ است،
[B][M1]سرتاسرِ آفاق دویدی هیچ است،
[M2]و آن نیز که در خانه خزیدی هیچ است.
[A]
[B][M1]دنیا به مراد رانده گیر، آخِر چه؟
[M2]وین نامهٔ عمر خوانده گیر، آخِر چه؟
[B][M1]گیرم که به کامِ دل بماندی صد سال،
[M2]صد سال دگر بمانده گیر، آخر چه؟
[A]
[B][M1]* رندی دیدم نشسته بر خِنْگِ زمین،
[M2]نه کفر و نه اسلام و نه دنیا و نه دین،
[B][M1]نی حق، نه حقیقت، نه شریعت نه یقین،
[M2]اندر دو جهان کرا بُوَد زَهرهٔ این؟
[A]
[B][M1]این چرخِ فلک که ما در او حیرانیم،
[M2]فانوس خیال از او مثالی دانیم:
[B][M1]خورشیدْ چراغ دان و عالَم فانوس،
[M2]ما چون صُوَریم کاندر او گَردانیم.
[A]
[B][M1]چون نیست زِ هرچه هست جُز باد به دست،
[M2]چون هست زِ هرچه هست نُقصان و شکست،
[B][M1]انگار که هست، هرچه در عالَم نیست،
[M2]پندار که نیست، هرچه در عالَم هست.
[A]
[B][M1]بنگر ز جهان چه طَرْف بربستم؟ هیچ،
[M2]وَز حاصلِ عمر چیست در دستم؟ هیچ،
[B][M1]شمعِ طَرَبم، ولی چو بنشستم، هیچ،
[M2]من جامِ جَمَم، ولی چو بشکستم، هیچ.
[END]