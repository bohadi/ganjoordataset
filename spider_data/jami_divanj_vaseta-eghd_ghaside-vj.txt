[START][A]
[N]فی توحید الباری عز اسمه
[B][M1]درین صحیفه چو آغاز کردم املا را
[M2]گرفتم از همه اولی ثنای مولی را
[B][M1]زهر چه هست طریق ثنای او اولیست
[M2]به پای صدق سپردم طریق اولی را
[B][M1]مقدری که به صنع بدیع خود پوشید
[M2]لباس حسن عبارت عروس معنی را
[B][M1]چو خوان نهاد به خلوتسرای جود نشاند
[M2]به صدر مجلس فطرت عقول اولی را
[B][M1]نشان ز جلوه خود داد در مجالی کون
[M2]چو در کشید به قید صور هیولا را
[B][M1]اگر شراره قهرش رسد به سدره کند
[M2]درخت میوه زقوم شاخ طوبی را
[B][M1]وگر شمامه لطفش نفس زنده سازد
[M2]ریاض خلد شقاوتسرای عقبی را
[B][M1]پی هدایت فرعونیان ظلمت رو
[M2]به نور خویش قوی داشت دست موسی را
[B][M1]نمود فضل تجرد به خاکیان روشن
[M2]به آفتاب چو همسایه ساخت عیسی را
[B][M1]به سر حکمت او کس نمی رسد ور نی
[M2]زمرد از چه کند کور چشم افعی را
[B][M1]وگر نه نور وی از روی نیکوان پیداست
[M2]چراغ دیده مجنون که ساخت لیلی را
[B][M1]برای دایره گل به باغ بی پرگار
[M2]دهد به نامیه هر سال طبع مانی را
[B][M1]زنار لاله و نور شکوفه تازه کند
[M2]به جلوه گاه چمن شیوه تجلی را
[B][M1]به پیش مسند گل گوشه ریاحین است
[M2]به بلبلان دهد انشاد شعر و انشا را
[B][M1]خرد ز کنه کمالش به ذره ای نرسید
[M2]بلی چه بهره ز خورشید چشم اعمی را
[B][M1]اگر ز دفتر توحید بایدت حرفی
[M2]درآ به مکتب طفلان بخوان الف با را
[B][M1]بت است هر چه بود بعد وحدتش یعنی
[M2]پس از الف که رقم کرده اند با تارا
[B][M1]به سنگ لا بشکن جام عزت همه را
[M2]بدین شکست مکن خاص لات و عزی را
[B][M1]بزرگوار خدایا به آن ستوده که کرد
[M2]به جنب هستی تو طی بساط دعوی را
[B][M1]ز بس که بردل او ریخت حب ذاتی تو
[M2]زهم نکرد جدا طعم خوف و بشری را
[B][M1]که روی خاطر جامی چنان سوی خود دار
[M2]که پشت پای زند حظ دین و دنیا را
[B][M1]مبر ز سلک رفیقان اسفلش بیرون
[M2]نکرده قبله همت رفیق اعلی را
[A]
[N]فی نعت النبی علیه الصلوة و السلام
[B][M1]ماییم که چون لاله صحرای مدینه
[M2]داریم به دل داغ تمنای مدینه
[B][M1]سودای بهشت از سر دانا برود لیک
[M2]ممکن نبود رفتن سودای مدینه
[B][M1]هرگز به تماشای بهشتت نکشد دل
[M2]گر چشم گشایی به تماشای مدینه
[B][M1]بگشای چو گل گوش که از وحی الهیست
[M2]گلبانگ زنان مرغ خوش آوای مدینه
[B][M1]کعبه که بود بادیه پیماش جهانی
[M2]خواهد که شود بادیه پیمای مدینه
[B][M1]طوبی که سرافراخته بر ذروه عرش است
[M2]شاخیست زنخل چمن آرای مدینه
[B][M1]مرغان اولی اجنحه را نیست نشیمن
[M2]جز کنگره سور فلکسای مدینه
[B][M1]نبود گهری در صدف بحر ارادت
[M2]پاکیزه تر از گوهر یکتای مدینه
[B][M1]حلوای نبات است ز مصر آمده خرماش
[M2]بی زحمت دود آمده حلوای مدینه
[B][M1]خرما چو خوری دانه همی بوس که باشد
[M2]تسبیح ملک دانه خرمای مدینه
[B][M1]دیده ست مدینه به مثل شخص جهان را
[M2]چون مردم دیده همه ابنای مدینه
[B][M1]پاکرده زسر کن ز مدینه طلب دین
[M2]کز سر همه دین آمده تا پای مدینه
[B][M1]از میم مدینه نگر اینک که چگونه
[M2]دین است مرتب شده تاهای مدینه
[B][M1]کوثر که شنیدی نبود تشنه دلان را
[M2]جز ساغر آب از کف سقای مدینه
[B][M1]شد جای کسی خاک مدینه که نشاید
[M2]جز قمه عرش از شرفش جای مدینه
[B][M1]مرغ ازلی لحن که از زمرهة اوست
[M2]در رقص ابد صخره صمای مدینه
[B][M1]کالای مدینه چه بود خاک ره او
[M2]ملک دو جهان قیمت کالای مدینه
[B][M1]تا خاک مدینه شده دریای وجودش
[M2]عقل کل و غواصی دریای مدینه
[B][M1]تا یافته حضرت زنم چشمه جودش
[M2]نزهتگه خضر آمده خضرای مدینه
[B][M1]سقف حرم اوست به صد مشعله نور
[M2]این گنبد فیروزه به بالای مدینه
[B][M1]آفاق همه منتظر مقدم اویند
[M2]و او پردگی مهد معلای مدینه
[B][M1]هر چند که در خاک خراسان شده محبوس
[M2]جامی که بود عاشق شیدای مدینه
[B][M1]دارد به خود امید که فردای قیامت
[M2]سر بر زند از شقه خارای مدینه
[A]
[B][M1]منم چو گوی به میدان فسحت مه و سال
[M2]به صولجان قضا منقلب ز حال به حال
[B][M1]به سال هشتصد و هفده ز هجرت نبوی
[M2]که زد ز مکه به یثرب سرادقات جلال
[B][M1]ز اوج قله پروازگاه عز قدم
[M2]بدین حضیض هوان سست کرده ام پر و بال
[B][M1]به هشتصد و نود و سه کشیده ام امروز
[M2]زمام عمر درین تنگنای حس و خیال
[B][M1]میان این دو حد از مدت بقا برمن
[M2]چه ورطه ها که گذشت از تحول احوال
[B][M1]به پشت باز فتادم نخست یک چندی
[M2]بدان مثابه که باشد طبیعت اطفال
[B][M1]نکرده هیچ گنه بود چون گنهکاران
[M2]به مهد تربیتم بسته دست و پا به دوال
[B][M1]قدم ز رفتن لنگ و کف از گرفتن شل
[M2]دهان ز خوردن بند و زبان ز گفتن لال
[B][M1]ز نوک هر مژه خون جگر نیفشانده
[M2]نیامده به گلو شیر صافیم چو زلال
[B][M1]وز آن پسم نرسیده هنوز قوت عقل
[M2]به پایه ای که یمین را جدا کنم ز شمال
[B][M1]ز حجر مرحمت مادرم کشید به جبر
[M2]عنایت پدر مشفق حمیده خصال
[B][M1]به دست صنع معلم سپرد دست مرا
[M2]به پای طبع من از عقل او نهاد عقال
[B][M1]فشاند جان مرا در زمین استعداد
[M2]ز حرفهای هجا تخم علم و فضل و کمال
[B][M1]گشاد باصره را ازنقوش خطیشان
[M2]ره نظر به عروسان عنبرین سربال
[B][M1]رساند ناطقه را در وجود لفظیشان
[M2]به منتهای بیان در مجاری اقوال
[B][M1]ز حرف حرف کلامم هجی کنان گذراند
[M2]چو رهروی که به پایش بود نهاده شکال
[B][M1]وز آن سپس چو زپایم شکال را برداشت
[M2]شدم روانه به مقصد به گام استعجال
[B][M1]ز باء بسمله تا سین ختم ناس مرا
[M2]عبور داد بر این منهج و بر این منوال
[B][M1]درآمدم پس ازان در مقام کسب علوم
[M2]ممارسان فنون را فتاده در دنبال
[B][M1]ز نحویان طلبیدم قواعد اعراب
[M2]ز صرفیان شنویدم ضوابط اعلال
[B][M1]ز قول شارح هر منطقیم شد ملکه
[M2]طریق کسب مطالب به فکر و استدلال
[B][M1]پی دخول به بیت فواید حکمی
[M2]زدم به درس حکیمان در جواب و سوال
[B][M1]گهی به برزن مشائیان نهادم پای
[M2]گهی به دامن اشراقیان زدم چنگال
[B][M1]به دست فکرت مشکلگشای بگشادم
[M2]ز شاهدان طبیعی براقع اشکال
[B][M1]به کلک صورت معنی نمای بنهادم
[M2]برای فهم ریاضی بدایع اشکال
[B][M1]نمود نور الهی ز پرده دل روی
[M2]شدم ز پرتو آن مشکلات را حلال
[B][M1]زعلم فقه و اصولش تمام دانستم
[M2]که چیست مستند حکم هر حرام و حلال
[B][M1]شد از روات حدیث و اثر مرا روشن
[M2]ره پیمبر و آیین صحب و سیرت آل
[B][M1]چو در سرایر قرآن شدم مجاهده کش
[M2]درآن مجاهده جایز نداشتم اهمال
[B][M1]ز حد و مطلع و ظهر و ز بطن او کردم
[M2]به قدر حوصله رفع غیاهب اجمال
[B][M1]نشد ز علم مجرد چو کام من حاصل
[M2]برآن شدم که کنم آن علوم رااعمال
[B][M1]زدم قدم به صف صوفیان صافی دل
[M2]که نیست مقصدشان از علوم جز اعمال
[B][M1]صفیر ذکر زدم بالعشی و الاشراق
[M2]ندیم فکر شدم بالغدو و الاصال
[B][M1]ز ذکر و فکر رسیدم به مشهدی که گرفت
[M2]حجاب کون ز وجه حقیقت اضمحلال
[B][M1]وجود واحد و نور بسیط را دیدم
[M2]عیان به صورت اضواء و هیئت اظلال
[B][M1]نمود کثرت ظاهر ز وحدت باطن
[M2]به سان دوره آتش زشعله جوال
[B][M1]بود بقا صفت او ودرمراتب خلق
[M2]نیافت نام بقا جز تعاقب امثال
[B][M1]ز طور طور گذشتم بسی ولی هرگز
[M2]ز فکر شعر نشد حاصلم فراغت بال
[B][M1]هزار بار ازین شغل توبه کردم لیک
[M2]ازان نبود گزیرم چو سایر اشغال
[B][M1]بلی گزیر چه امکان ز هر چه کلک قضا
[M2]نوشت بر سرکس در مبادی آزال
[B][M1]چنان به شعر شدم شهره در بسیط جهان
[M2]که شد محیط فلک زین ترانه مالامال
[B][M1]عروس دهر پی زیب گوش و گردن خویش
[M2]ز سلک گوهر نظمم گرفت عقد لال
[B][M1]سرود عیش ز گفتار من کند مطرب
[M2]ره سماع ز اشعار من زند قوال
[B][M1]اگر به فارس رود کاروان اشعارم
[M2]روان سعدی و حافظ کنندش استقبال
[B][M1]وگر به هند رسد خسرو و حسن گویند
[M2]که ای غریب جهان مرحبا تعال تعال
[B][M1]ز بس که سوی هر اقلیم گفت و گویم رفت
[M2]شدند سخره اقوال من همه اقیال
[B][M1]گهی ز روم نویسد سلام من قیصر
[M2]گهی ز هند فرستد پیام من چیپال
[B][M1]رسد ز والی ملک عراق و تبریزم
[M2]عواطف متواتر منایح متوال
[B][M1]چه دم زنم ز خراسان و اهل احسانش
[M2]که هستم از کفشان غرق بحر بر و نوال
[B][M1]فضایلی که شمردم درین قصیده خویش
[M2]گزافهای خطا بود و لافهای محال
[B][M1]دروغ ظلمت محض است و ناقدان سخن
[M2]ازان کنند عروسان شعر را خط و خال
[B][M1]صد انفعال رسد عاقبت عروسان را
[M2]ز مویهای دروغین به روز عرض جمال
[B][M1]جمال حجله نشینان حی نیافت جمل
[M2]اگر چه بست شتربان به پای او خلخال
[B][M1]ز علم و فضل چه لافم به آن بود که زنند
[M2]رقم حدیث مرا در صحیفه جهال
[B][M1]درم خریده حرصم ستم ریده آز
[M2]مطیع حکم امانی مسخر آمال
[B][M1]به سان کوه گران جنبشم به راه هدی
[M2]به سان گوی سبک گردشم به کوی ضلال
[B][M1]هزار گنج گهر در ضمیر من پنهان
[M2]ز سفله طبعی خود غره گشته ام به سفال
[B][M1]ز زخم حادثه خط خط بود پی درمی
[M2]غبارناک رخ من چو تخته رمال
[B][M1]ز بس که بی خردم روز و شب همی گردم
[M2]ز دست بی خردان سو به سو چو قرعه فال
[B][M1]به زیر بار غمم بهر شادی فرزند
[M2]تهی ز شغل معادم پی معاش عیال
[B][M1]به حکم حرص و طمع می کنم به هر کشور
[M2]قصیده ها ابلاغ و رساله ها ارسال
[B][M1]مهیمنا به تعالی ذات اقدس تو
[M2]که نعت خاص وی آمد مهیمن متعال
[B][M1]به حق حلم عظیمت که کوههای گناه
[M2]به جنب آن نبود در عداد یک مثقال
[B][M1]به حق صفوت آدم که بود طینت او
[M2]سلاله گل فخار لازب صلصال
[B][M1]به حق شیث و علوم و مواهبی که بر او
[M2]نزول یافت ز فیض سحایب افضال
[B][M1]به حق نوحه نوح و صدای ناله او
[M2]کزان فتاد در ارکان زلتش زلزال
[B][M1]به بت شکن پدر ملت آن که صولت او
[M2]هیاکل صنمی را ز سنگ داد زوال
[B][M1]به پیر کرده پسر گم که همتش افروخت
[M2]ز ظلمت شب هجران فروغ صبح وصال
[B][M1]به معجزات شبانی که اژدهای عصاش
[M2]درون کشید برون از عدد عصی حبال
[B][M1]به نفخ کرده جبریل آن که نفخه روح
[M2]دمید در تن مقتول خنجر آجال
[B][M1]به حق احمدمرسل که از مساعی اوست
[M2]سعود اوج هدی رسته از حضیض وبال
[B][M1]به صدق صدیق آن شاه دین که بازآورد
[M2]به راه معذرت اصحاب رده را به قتال
[B][M1]به فر طلعت فاروق و ظل او که ازان
[M2]فرار کردی شیطان مارد محتال
[B][M1]به شرمگینی عثمان که جیش عسرت را
[M2]جهاز ساخت به بذل ذخایر اموال
[B][M1]به ذوالفقار علی آن دلاور عالی
[M2]که بود روز وغا قامع صف ابطال
[B][M1]به سر سینه سلمان و درد بودردا
[M2]به نور جان صهیب و ندای صبح بلال
[B][M1]به تابعین و به اتباع تابعین یعنی
[M2]متابعان نبی در موارد افعال
[B][M1]به رهروان ره دین که چون شمال و صبا
[M2]همی روند به یک حال در سهول و جبال
[B][M1]به واصلان که به نزهت سرای قدس قدم
[M2]ز عالم حدثان کرده اند حط رحال
[B][M1]که جامی آن که نهادی به پای و گردن او
[M2]ز وایه های طبیعت سلاسل اغلال
[B][M1]ازان سلاسل و اغلال مطلقش گردان
[M2]کزین قیود ز بود خودش گرفت ملال
[B][M1]به راه بندگیش جنبشی بده که درآن
[M2]بغیر تو دگری نبودش مآب و مآل
[B][M1]چو دادیش شرف گفت و گو بر آن دارش
[M2]که صرف شکر تو سازد لسان حال و مقال
[A]
[N]فی العزلة
[B][M1]من کیم از دام حرص و آز رهیده
[M2]پای به دامان فقر و فاقه کشیده
[B][M1]عرق تمنا ز هر چه هست گسسته
[M2]تار تعلق ز هر چه هست بریده
[B][M1]بسته زبان هم ز خوانده هم ز نوشته
[M2]شسته ورق هم ز گفته هم ز شنیده
[B][M1]نامه نامم به بر و بحر گذشته
[M2]طایر صیتم به شرق و غرب پریده
[B][M1]خانه ای از آب و خاک صبر و قناعت
[M2]کرده بنا و به کنج خانه خزیده
[B][M1]ساخته بزمی چنان که چشم زمانه
[M2]هیچ گه آن بزم را نظیر ندیده
[B][M1]باده ام آن لایهای خم که نگیرد
[M2]راه گلو بی تراوش دل و دیده
[B][M1]یافته گم خویش را چو قطره به دریا
[M2]قطره اش از وی به کام هرکه چکیده
[B][M1]ساقیم آن درد کش که طبع بلندش
[M2]خرمن هستی به نیم جو نخریده
[B][M1]ساغر من کاسه کنار شکسته
[M2]مطرب من لولی رباب دریده
[B][M1]شاهد من دفتری که بر رخ ساده
[M2]از خط کج مج نهاده زلف خمیده
[B][M1]شمع شبم آه آتشین که ز دودش
[M2]خواب شب از چشم انجم است رمیده
[B][M1]من به چنین شب اسیر و نور ضمیرم
[M2]بر همه آفاقیان چون صبح دمیده
[B][M1]منتشر از نثر من هزار صحیفه
[M2]منتظم از نظم من هزار جریده
[B][M1]زاده طبع من است و سخره کلکم
[M2]فرد و غزل، قطعه، مثنوی و قصیده
[B][M1]سلک رباعی زمن نظام گرفته
[M2]فن معما زمن به نام رسیده
[B][M1]در چمن فضل و بوستان فصاحت
[M2]نخل روانی چو خامه ام نچمیده
[B][M1]میوه آن نخل را به کام تأمل
[M2]هرکه مکیده ست شهد ناب مکیده
[B][M1]میوه نخل من این و چاشنیش را
[M2]کام کسان جز به امتحان نچشیده
[B][M1]هر نفسم گفته پیر عقل که جامی
[M2]ای زدمت نفخه مسیح وزیده
[B][M1]چند فشانی رطب بر آن که ز خلقش
[M2]بر جگرت صد هزار خار خلیده
[B][M1]لذت خرمای تر چگونه شناسد
[M2]ناقه طبعی که خار خشک چریده
[B][M1]به که ازین پس به گوش کس نرسانی
[M2]نکته ناخواه و شعر ناطلبیده
[B][M1]بس سخن خوش که در نشیمن نسیان
[M2]بر سر و پایش عناکبند تنیده
[B][M1]چون مگس صید گشته بهر خلاصی
[M2]گر چه بسی زیر آن تنیده طپیده
[B][M1]عاقبت الامر از تمادی دوران
[M2]نعت خمولی بر اشتهار گزیده
[A]
[B][M1]مرا دل از همه عالم گرفته ست
[M2]چه جای عالم از خود هم گرفته ست
[B][M1]ز دلگیری کم هر کس گرفتم
[M2]کسی را دل بدینسان کم گرفته ست
[B][M1]چنان از هستی خود زیر بارم
[M2]که پشت طاقت من خم گرفته ست
[B][M1]ز خورشید طرب کی گرم گردم
[M2]چو عالم از غمام غم گرفته ست
[B][M1]ازان محروم دارم محرومان را
[M2]که محرم خوی نامحرم گرفته ست
[B][M1]چو عم با خال غم باشد عجب نیست
[M2]که طبع من ز خال و عم گرفته ست
[B][M1]چو عیسی را درین پیغوله تنگ
[M2]ز گفت و گوی غولان دم گرفته ست
[B][M1]پی دمسازی عالی نهادان
[M2]راه این بر شده طارم گرفته ست
[B][M1]سرآمد مدت ارباب دولت
[M2]فلک زان جامه ماتم گرفته ست
[B][M1]بود تابنده خور رخشنده جامی
[M2]که دورانش ز دست جم گرفته ست
[B][M1]بود قوس قزح رنگین کمانی
[M2]که چرخ از بازوی رستم گرفته ست
[B][M1]ثریا باشد آن گردنده تسبیح
[M2]که گردون از کف مریم گرفته ست
[B][M1]سلیمان را چه امکان دست بر دیو
[M2]چو دیو از دست او خاتم گرفته ست
[B][M1]به سرکش توسنان داده ست ایام
[M2]عنان ملک کز ادهم گرفته ست
[B][M1]حریم نیستی را کعبه ای دان
[M2]که خاکش خورده بر زمزم گرفته ست
[B][M1]به راهش فاقه آمد ناقه زانست
[M2]که جامی فاقه را محکم گرفته ست
[A]
[B][M1]رخشنده جرم خور که بر این سبز طارم است
[M2]قندیل گورخانه شاهان عالم است
[B][M1]کردند روشنان فلک را کبود پوش
[M2]یعنی که این سراچه ارباب ماتم است
[B][M1]سخت است بار فرقت آزادگان دهر
[M2]آری به هرزه نیست که پشت فلک خم است
[B][M1]ایمن مزی ز زخم که این پر ستاره چرخ
[M2]پیرامن تو حلقه زده مار ارقم است
[B][M1]گیرد قرار در رحم خاک عاقبت
[M2]هر نطفه ای که آمده از صلب آدم است
[B][M1]کاخ فلک پر است ز ذکر گذشتگان
[M2]لیکن کسی که گوش کند این صدا کم است
[B][M1]بگشای گوش هوش که این طشت را طنین
[M2]آوازه سکندر و افسانه جم است
[B][M1]محکم اساس قصر معیشت چه سود چون
[M2]بنیاد کاخ عمر گرامی نه محکم است
[B][M1]زین یک دو روزه دولت از آغاز عمر خویش
[M2]خرم مشو که عاقبت کار مبهم است
[B][M1]بس تازه وتر است ریاض امل ولی
[M2]بادش همه سموم و زلالش همه سم است
[B][M1]در حیز زمانه ز شادی نشان مجوی
[M2]چیزی که وافر است درین تنگنا غم است
[B][M1]خون دل است بهره ما چون شفق مدام
[M2]زین جام لاجورد که دورش دمادم است
[B][M1]بر تشنگان وادی کعبه ست نوحه گر
[M2]گردونچه ها که زمزمه زن گرد زمزم است
[B][M1]دست کرم گشا که ز کنج فرامشی
[M2]دست گشاده پرده کش نام حاتم است
[B][M1]هر کس بلندتر، فکند آخرش بتر
[M2]گردون که پایه پایه نمودار سلم است
[B][M1]بس کس که بود خاتم سلطانیش به دست
[M2]مانده به زیر سنگ در اکنون چو خاتم است
[B][M1]بگریز از کشاکش این زال کوز پشت
[M2]زیرا که این کمان نه به بازوی رستم است
[B][M1]دانا که دید دادن جان را خلاص خویش
[M2]دایم دلش ز آمدن مرگ خرم است
[B][M1]نادان که از حقیقت آن آگهی نیافت
[M2]پیوسته سینه پر الم و دیده پر نم است
[B][M1]از ماندگان به زیر فلک خوی باز کن
[M2]بهجت سرای انس برون زین مخیم است
[B][M1]تدبیر کار خویش کی آید ز آدمی
[M2]بیچاره مبتلای قضاهای مبرم است
[B][M1]فردای او موافق دی خواهد اوفتاد
[M2]عنوان ماتاخر او ما تقدم است
[B][M1]خواهی صفای سینه فروشوی لوح دل
[M2]زان نقشها که بر رخ دینار و درهم است
[B][M1]میدان ملک و مال عجب تنگ عرصه است
[M2]جستن برون ز تنگی او کار ادهم است
[B][M1]خواجه به صدر مجلس و مفلس فرود او
[M2]این وضع بازگونه به عالم مسلم است
[B][M1]باشد به فرقشان رقم حرف خا و میم
[M2]یعنی که آن مؤخر آمد و این مقدم است
[B][M1]جامی شعار شعر تو فرخنده خلعتیست
[M2]کز ساحری مطرز از اعجاز معلم است
[B][M1]دوشیزه ایست فکر تو کز نفخ روح قدس
[M2]مریم صفت به زادن عیسی مکرم است
[B][M1]آن زاده را چو پرده دلها شود قماط
[M2]نقش قماط «ذلک عیسی ابن مریم » است
[B][M1]از شعر روبه فقر کن اکنون که تیغ فقر
[M2]بر زخم خورده طمع و حرص مرهم است
[B][M1]غره مشو به علم که نپذیرد انفکاک
[M2]حرفی که در جبلتت از جهل مدغم است
[B][M1]گردون ندوخت خلعت علمی به قد کس
[M2]کان را طراز ذیل نه «والله اعلم » است
[A]
[B][M1]صبح ازل به خامه زرین آفتاب
[M2]بر لوح سیم چرخ نوشتند این خطاب
[B][M1]کین سبز خشت مدرسه زرنگار نیست
[M2]جز بهر هر هنر طلب دانش کتاب
[B][M1]بتراش حرفهای جهالت ز دل که هست
[M2]خطهای نادرست سیه رویی کتاب
[B][M1]باشد لباب عالمیان نوع آدمی
[M2]هستند زمره علما لب آن لباب
[B][M1]خوابت شود عبادت اگر زانکه چند شب
[M2]برخود کنی حرام درین مهد جهد خواب
[B][M1]از نور صبح شیب کجا بهره ور شوی
[M2]دود چراغ اگر نخوری در شب شباب
[B][M1]باشد مجامع علما روضه های قدس
[M2]خود را به آن ریاض کش از مرتع دواب
[B][M1]نااهل را به علم مخوان زانکه مشکل است
[M2]از رشح ابر محو سواد از پر غراب
[B][M1]جان را حجاب جهل عذابیست سخت تلخ
[M2]از انحراف طبع بود عذبت این عذاب
[B][M1]شاید ببینی آنچه ببینند اهل دل
[M2]بگشا ز پیش دیده جان خود این حجاب
[B][M1]درکسب علم کوش که کلب از معلمی
[M2]آید برون ز منقصت سایر کلاب
[B][M1]بهتر ز کنج مدرسه نبود تو را پناه
[M2]زین دهر پر حوادث و چرخ پر انقلاب
[B][M1]مست شراب کبر شدی از خیال علم
[M2]تا در تو عاقبت چه خمار آرد این شراب
[B][M1]گم کرده ای به مسئله ای چند خویش را
[M2]درکش به جیب فکر سر و خویش را بیاب
[B][M1]خواهی که توسن فلک آری به زیر ران
[M2]عیسی صفت برآر خر خود ازین خلاب
[B][M1]خردی به فضل جای بزرگان مکن طلب
[M2]بس طفل تیزدو که به روی افتد از شتاب
[B][M1]منطق کند به فکر صواب از خطا جدا
[M2]دارد نتیجه منطق تو فکر ناصواب
[B][M1]اشکال علم هیئت باطن نکرده حل
[M2]ز اشکال هندسیت چه گیرد کسی حساب
[B][M1]دل را به آب زهد و ورع ده طهارتی
[M2]کین باشد از کتاب هدایت نخست باب
[B][M1]از آخور حضیض طمع بازکش عنان
[M2]تا شهسوار اوج فلک بوسدت رکاب
[B][M1]از مرجع و مآب خودی مانده بی خبر
[M2]زان می کنی ز بی خبران مرجع و مآب
[B][M1]سازی رفیع از در دونان جناب خویش
[M2]ای خاک بر سر تو ازین رفعت جناب
[B][M1]پیش آر غیرتی که ز خوان نوالشان
[M2]«ان ذب آب » نیست مگر سیرت ذباب
[B][M1]صیت کمال تو ز ریاضت شود بلند
[M2]از کاسه تهی بود آوازه رباب
[B][M1]از طوق حکم کلک تو گردن نمی کشد
[M2]هر چند تیغ ملک بود مالک رقاب
[B][M1]معمور باطنی که پی کسب و کار علم
[M2]این کارخانه ساخت درین عالم خراب
[B][M1]از جلوه های شاهد اقبال سرمدی
[M2]بادش همیشه وقت خوش و عیش مستطاب
[B][M1]هستم امیدوار از احسان کردگار
[M2]کش عاجلا ثنا بود و آجلا ثواب
[A]
[B][M1]منزلی خوش خانه ای دلکش مقامی دلگشاست
[M2]ساقی گلچهره کو و مطرب خوشگو کجاست
[B][M1]تا دهد آن با خیال لعل جانان جام می
[M2]تا کند این بر سرود بزم شاه آهنگ راست
[B][M1]خسرو و غازی معز ملک و دین سلطان حسین
[M2]آن که پیش طلعتش خورشید را قدر سهاست
[B][M1]روشن است اسرار گیتی بر ضمیر او بلی
[M2]ساغر می بر کفش آیینه گیتی نماست
[B][M1]ساقی بزم وی آمد آسمان کز آفتاب
[M2]ایستاده جام زر بر دست پیش او دوتاست
[B][M1]از سوال سایلش هر لحظه ذوقی دیگر است
[M2]بزم جودش را مغنی آری آواز گداست
[B][M1]از قدوم اوست کین فرخ نشیمن روز و شب
[M2]بر مثال کعبه گشته قبله اهل صفاست
[B][M1]حبذا بیتی تمام ارکان که هر کامد درون
[M2]غیر آب حوض او بیرون شدن دیگر نخواست
[B][M1]آب کز فواره حوضش جهد هرکس که دید
[M2]گفت شاخی از بلورتر ز لوح سیم خاست
[B][M1]این همه نقش عجب بر سقف و دیوارش پدید
[M2]وصف صورتخانه چین بعد ازین کردن خطاست
[B][M1]هرکه در صف نعالش پا نهاد از بس علو
[M2]ماه نو بر آسمان چو نعل کفشش زیر پاست
[B][M1]چون صریر فتح ابوابش همی آید بگوش
[M2]زایران را خیر مقدم سایلان را مرحباست
[B][M1]سایه یزدان در او تا زد قدم هر بامداد
[M2]مهر گردون بر حریم آستانش چهره ساست
[B][M1]دیده چرخ این دولت از وی بر درش زان تا سحر
[M2]دوخته صد دیده هر شب بر امید توتیاست
[B][M1]جامی از حد رفت اطناب سخن بگل طناب
[M2]خیمه نطق آوری را زانکه هنگام دعاست
[B][M1]تا ز زرین دایره جرم منیر آفتاب
[M2]شمسه ایوان نیلی گنبد عالی بناست
[B][M1]باد باقی شاه و ارکان جلال و جاه او
[M2]خاصه آن کین منزل از تدبیر او عشرت سراست
[B][M1]مستجاب است این دعا دانم که از آفات دهر
[M2]سایه اقبالشان درماندگان را ملتجاست
[B][M1]نیست تنها بهر ایشان این دعای مستجاب
[M2]التماس رحمتی بهر همه خلق خداست
[A]
[B][M1]این ملمع پیکر فیروزه رنگ زرنگار
[M2]چون فلک بی خشت و گل دارد بنایی استوار
[B][M1]لاژوردی ساخت خود را چرخ تا در وی برند
[M2]نقشبندان بر مکان لاژورد آن را به کار
[B][M1]نقش دیوار و درش گر بنگرد نقاش چین
[M2]در زمین رو همچو سقف او بماند شرمسار
[B][M1]چون درخت اصل وی از چوب است وین طرفه کزو
[M2]رسته چندین شاخ و برگ و گل نه در فصل بهار
[B][M1]بس که زرین شمسه هایش می درخشد گوییا
[M2]لمعه نور از درخت طور گشته ست آشکار
[B][M1]تیشه نوحش تراشیده ست تا کشتی صفت
[M2]غرقه طوفان محنت را برد سوی کنار
[B][M1]کشتی است آری ولی جز خاک خشکش نیست جای
[M2]کشتیی بر خشک کم رانده ست ازینسان روزگار
[B][M1]بر مقر جود دارد جای نی بر خاک خشک
[M2]کشتی نوح است گویی کرده بر جودی قرار
[B][M1]آن مقر جود کز جودی فزون آمد به قدر
[M2]نیست جز خاک جناب شاه جمشید اقتدار
[B][M1]آن که از معماری عدلش جهان معمور شد
[M2]زین خراب آباد آیین خرابی دور شد
[A]
[B][M1]قبه بر کیوان رساند این کاخ گردون آستان
[M2]گو کلاه انداز ازین شادی زمین برآسمان
[B][M1]دورها می گشت در دل آرزویی چرخ را
[M2]تا نهاد این آرزو در دامن آخر زمان
[B][M1]بیت معمور از سپهر ای کاش می آمد فرو
[M2]تا درون نه صدف باشند با هم توامان
[B][M1]تا نسوزد قدسیان را پر فروغ شمسه اش
[M2]در میان فراش صنع افراخت نیلی سایبان
[B][M1]در درونش ساکنان را حاجت گفتار نیست
[M2]کز صفایش راز کس در دل نمی ماند نهان
[B][M1]آشیان از چوب خواهد مرغ شاید گر کنند
[M2]این بنای چوب را مرغان عرشی آشیان
[B][M1]تا به روز جشنش از گوهر بیارایند صحن
[M2]بر سر او پر نثار گوهر است این سبز خوان
[B][M1]هرکه چون رنگین کمان بیند مقوش طاقهاش
[M2]جز زهی چون تیر ناید در دهانش زان کمان
[B][M1]غرفه اش چشم است و طاقش ابروان بالای چشم
[M2]باد روشن چشم او از طلعت شه جاودان
[B][M1]خسرو و غازی معزالدوله کهف الخافقین
[M2]آفتاب اوج برج سلطنت سلطان حسین
[A]
[B][M1]اینچنین عالی بنا در عرصه عالم کم است
[M2]کس نکرد اینسان بنایی تا بنای عالم است
[B][M1]تا پی بوسه به خاک آستانش لب نهند
[M2]پشت گردون زیر پای خاکبوسانش خم است
[B][M1]آب لطفش می چکد از سقف بر دیوار و در
[M2]این درختانش که بینی سبز و خرم زان نم است
[B][M1]کی ز تصریف زمان فک گردد از وی تا ابد
[M2]دال دولت کز ازل در سدره او مدغم است
[B][M1]از فروغ روزن او صبح دولت می دمد
[M2]خوش بود با صبح او همدم شدن گر یکدم است
[B][M1]در حریمش محرمان راکامرانیها بود
[M2]مانده محروم از حریم او همین نامحرم است
[B][M1]شانه شکل کنگر بامش زند مشاطه وار
[M2]زلف عشرت راکه از بار حوادث درهم است
[B][M1]می زند هم دور و هم نزدیک را گلبانگ عیش
[M2]شاهد این نکته در وی نغمه زیر و بم است
[B][M1]تاجداران پا ز سر ناکرده در وی چون روند
[M2]کاستان او قدمگاه خدیو اعظم است
[B][M1]شاه قیصر قصر اسکندر در فغفور فر
[M2]عدل ورز ظلم کاه دین پناه دادگر
[A]
[B][M1]کی بر این عشرت سرا خاطر نهد ارباب راز
[M2]زانکه از رنگ بقا خالیست این نقش مجاز
[B][M1]ساختند از بهر تو زین پیش منزل دیگران
[M2]ساز با آن وز برای دیگران منزل مساز
[B][M1]نام خود از دفتر صورت پرستان محو کن
[M2]تا شود القاب تو منشور معنی را طراز
[B][M1]کعبه آسا خانه دل را بپرداز از بتان
[M2]تا نهندت راستان بر آستان روی نیاز
[B][M1]کارگیری پیش بیش از مدت ایام عمر
[M2]عمر کوتاه و تو بر خود کار را سازی دراز
[B][M1]بار شغل این سرا سازد خمیده پشت مرد
[M2]آه اگرگیری ز دیوار فراغت پشت باز
[B][M1]همچو آتش کی هوای عالم علوی کنی
[M2]تا بود سوی نشیبت میل چون آب از فراز
[B][M1]از گدازش فارغی چون شمع روز زندگی
[M2]چون رسد روزت به شب ترسم که افتی در گداز
[B][M1]گر نیاری تاب آن کز سلک مسکینان شوی
[M2]جهد کن تا بهر مسکینان شوی مسکین نواز
[B][M1]همچو شاه کامران مسکین نوازی کس نکرد
[M2]جان فدای او که از مسکین نوازی بس نکرد
[A]
[B][M1]گر به گستاخی گرفتم بر زبان اوصاف شاه
[M2]حکم المأمور معذور مرا بس عذر خواه
[B][M1]طبع تیره فهم خیره عمر بر عزم رحیل
[M2]نیست شغلی زان ضروری تر که سازم زاد راه
[B][M1]می کنم تسوید شعر و شعر من بیهوده است
[M2]نامه خود را به بیهوده همی سازم سیاه
[B][M1]چون نمی آید سخن زانسان که خواهم بر زبان
[M2]به که چون سوسن زبان را از سخن دارم نگاه
[B][M1]همچو تیرم راست چون آید سخن زینسان که ساخت
[M2]از کشاکش درد پا همچون کمان پشتم دوتاه
[B][M1]لنگ لنگان می روم راه سخن وز درد پای
[M2]می کشم در هر قدم از دل فغان وز سینه آه
[B][M1]هرچه می گویم کنون بر من بود تاوان همه
[M2]جز دعای دولت شاهنشه گیتی پناه
[B][M1]تا شود در صبحها خور مشعل گیتی فروز
[M2]تا بود در شامها مه خسرو انجم سپاه
[B][M1]همچو ماه و خور که باشد جایشان اوج سپهر
[M2]باد جای او سریر دولت و اورنگ جاه
[B][M1]این دعا را باد آمین از لب روح الامین
[M2]صد اجابت بهر هر آمین ز رب العالمین
[A]
[N]جواب نامه یعقوب سلطان
[B][M1]تبارک الله ازین طایر همایون فال
[M2]خجسته نامه اقبال بسته بر پر و بال
[B][M1]نه نامه نافه ای از مشک خالص آمده پر
[M2]نه نافه طبله ای از عطر ناب مالامال
[B][M1]منصه ایست ز کافور کرده ساز و بر او
[M2]نموده جلوه عروسان عنبرین سربال
[B][M1]نه شاهدیست که مشاطگان کلک بنان
[M2]ز حرف و نقطه نهادند بر رخش خط و خال
[B][M1]ز تار و پود شب و روز بافته ست به هم
[M2]ندیده چرخ نسیجی عجب بدین منوال
[B][M1]فراز لوح بیاضش خطوط سلسله هاست
[M2]که کرده باد عیان از تموج سلسال
[B][M1]ز گوشواره خود حور عین فرستاده ست
[M2]به عاشقان بهشت برین عقود لال
[B][M1]سخن درست بگویم دبیر شاه جهان
[M2]به دستگیری افتادگان نوشته مثال
[B][M1]ترشحیست ز دریای لطف و رأفت او
[M2]که داده تشنه لبان را خواص آب زلال
[B][M1]زهی ز باغ لطافت قد تو تازه نهال
[M2]ز شرح سر دهانت زبان ناطقه لال
[B][M1]خیال موی میان تو می کنم شب و روز
[M2]چو نیست دولت وصل تو ساختم به خیال
[B][M1]بده ز لعل لبت بی سوال کام دلم
[M2]که نیست کشته عشق تو را زبان سوال
[B][M1]کجا به بزم تو گنجاییم بود هر چند
[M2]ز مویه بی تو چو مویی شدم ز ناله چو نال
[B][M1]مرا چه راه گذشتن به سوی تو این بس
[M2]که بگذرم به دل محرمان بزم وصال
[B][M1]ز شوق آنکه نهم رو به پای تو چو رکاب
[M2]به چهره خون دلم بسته از دو دیده دوال
[B][M1]به مجلسی که برآیی به صدر چون خورشید
[M2]نهند روی هلال ابروان به صف نعال
[B][M1]نبایدم کف راحت به سر ز کس کین گوی
[M2]گرفته خوی به چوگان توست در همه حال
[B][M1]گریزی ازمن بیدل درین کرشمه به تو
[M2]نمی رسد به تک تیز نورسیده غزال
[B][M1]خصال خویش نکو کن و گر نه خواهم برد
[M2]شکایت از تو به درگاه شاه نیک خصال
[B][M1]مغیت دولت و دین شهریار روی زمین
[M2]سپهر جود و کرم آفتاب عز و جلال
[B][M1]بلند مرتبه یعقوب بن حسن که بود
[M2]عدیل یوسف کنعان به مصر جاه و جمال
[B][M1]شهنشهی که کند نکهت شمایل او
[M2]پر از عبیر کنار صبا و جیب شمال
[B][M1]جنیبتی ست همانا ز جیش نصرت او
[M2]که بست رخش فلک را زمانه نعل هلال
[B][M1]ز استدارت چتر سپهر رفعت اوست
[M2]که مستدیر علم شد بافضل الاشکال
[B][M1]فسیحتر ز جهان است ساحت کرمش
[M2]که شد قوافل آمال را محط رحال
[B][M1]به قدر جود خود ار سیم و زر بپیماید
[M2]به عرض ارض و سماوات بایدش مکیال
[B][M1]حسود صولت قهرش چو دید ساخت تهی
[M2]دل از تصور باطل سر از خیال محال
[B][M1]به ضبط ملک بود فارغ از مشیر و وزیر
[M2]بس است رای وی این شغل را به استقلال
[B][M1]به جنب کوه وقار زمین قرارش هست
[M2]همه جبال رواسی به قدر یک مثقال
[B][M1]خمیده شد تن اعدا چو دال و نیزه او
[M2]گرفت جای به سان الف میانه دال
[B][M1]نوال او نشد از بینوا جدا هرگز
[M2]بدان مثابه که نبود جدا نوا ز نوال
[B][M1]به نقص جهل کجا دل نهد که کرد خدای
[M2]به سینه از دم عیسیش نفخ علم و کمال
[B][M1]چگونه راه ضلالت رود که ایزد ازو
[M2]به نور نجم هدی کرد رجم دیو ضلال
[B][M1]جهان پناها ای اهل ملک و ملت را
[M2]در تو قبله اقبال و کعبه آمال
[B][M1]تو آفتابی و مشحون به مهر مرسله ای
[M2]به سوی ذره ناچیز کرده ای ارسال
[B][M1]صحیفه ای که چو مشکین خطان نوشین لب
[M2]ربود هوش من از حسن خط و لطف مقال
[B][M1]جواب آن چه حد من که از خرد دور است
[M2]به پیش عقد گهر عرض مهره های سفال
[B][M1]شکسته نظمی مصحوب قاصدت کردم
[M2]که بسط عذر کند پیش تو به وقت مجال
[B][M1]ز خلقهای کریمانه تو می دارم
[M2]امید آنکه کنی بر قبول آن اقبال
[B][M1]سخن گذاریم از حد گذشت ازان ترسم
[M2]که در جبین قبولت فتد شکنج ملال
[B][M1]دعای جاه تو گویم که نارسیده هنوز
[M2]به آسمان کند آن را اجابت استقبال
[B][M1]همیشه تا که درین غمسرای حادثه زای
[M2]بود ز سیر مه و مهر گردش مه و سال
[B][M1]علو نیر اقبال تو بر اوج شرف
[M2]ز آفتاب فزون باد بی گزند زوال
[B][M1]قضا معاون تو« بالعشی و الاشراق »
[M2]قدر موافق تو«بالغدو والاصال »
[A]
[B][M1]چیست آن شاهد سفید عذار
[M2]رو برهنه روان به هر بازار
[B][M1]بس که بر وی رسیده کوب ز دهر
[M2]مانده بر پشت و روی او آثار
[B][M1]صورت اوبافضل الاشکال
[M2]می رباید دل از صغار و کبار
[B][M1]اختر روشن است لیک او را
[M2]بخل ثابت کند کرم سیار
[B][M1]چون منافق دورو ولی ز اسلام
[M2]رکن اول نوشته بر رخسار
[B][M1]کاسبان را وصال او آسان
[M2]ممسکان را فراق او دشوار
[B][M1]بهر اندوه دیدگان آرد
[M2]مایه عشرت از خم خمار
[B][M1]سوی هجران رسیدگان آید
[M2]به تلطف گرفته دامن یار
[B][M1]در نداده ست بی میانجی او
[M2]هیچ معشوقه تن به بوس و کنار
[B][M1]چون گرانی کندهنر گیرند
[M2]سبکی عیب باشد از وی و عار
[B][M1]داغها بی شمار آید ازو
[M2]برتن مدخلان به روز شمار
[B][M1]اصل او سیم ناب و چون سیماب
[M2]نیستش در کف جواد قرار
[B][M1]پختگان گر چه خام خوانندش
[M2]هست ازو پخته مفلسان را کار
[B][M1]هست تا غایتی عزیز که نیست
[M2]جز به چشم بلند همت خوار
[B][M1]سال و مه در تردد اودزد
[M2]روز و شب در کمین او طرار
[B][M1]نام او نکته پریشان است
[M2]لیک جمعیت آورد بسیار
[B][M1]آمد امسالم آنقدر ز عراق
[M2]که کف جود شاه جم مقدار
[B][M1]گر کند سال دیگرش تضعیف
[M2]عدد آن رسد به بیست هزار
[B][M1]شاه یعقوب بن حسن که گرفت
[M2]جود را طبع او چو عدل شعار
[B][M1]جود او فیض لطف را منبع
[M2]عدل او قصر ملک را معمار
[B][M1]تا بود در محاورات عرب
[M2]نام شب لیل و نام روز نهار
[B][M1]شب او همچو روز روشن باد
[M2]روز اعداش تیره چون شب تار
[A]
[B][M1]طوبی لبقعه خضعت عندها الجباه
[M2]خاکش سران دین و دول راست سجده گاه
[B][M1]قدر زمین زدولت پابوس او بلند
[M2]پشت فلک زسجده تعظیم او دوتاه
[B][M1]آب لطافتش که ز دریای رحمت است
[M2]شوید ز طبع داخلش اندیشه گناه
[B][M1]زان نم عجب مدار که از تخم سوخته
[M2]در خشت پخته اش بدمد فصل دی گیاه
[B][M1]هر روزنش گشاده دوصد چشم تا به خلق
[M2]زان دیده بان لطف الهی کند نگاه
[B][M1]بین ارتفاع قدر که می آید از علو
[M2]هر قبه اش به تارک چرخ برین کلاه
[B][M1]وین فضل ازان گرفت کش افراخت مفضلی
[M2]از فاضل مواهب شاه جهان پناه
[B][M1]سلطان حسین کز زر خالص دو شمسه اند
[M2]ز ایوان کبریاش درخشنده مهر و ماه
[B][M1]معمور عدل اوست چه مسجد چه مدرسه
[M2]مغمور فضل او چه رباط و چه خانقاه
[B][M1]خواهد ز دست بخشش او بحر داد و نیست
[M2]در عهدعدل او بجز این دعویش گواه
[B][M1]چندان نوال یافت که دریا به گرد رفت
[M2]هر کس رسید بر در بارش ز گرد راه
[B][M1]کلک قضا به دعوی ملکش سجل نوشت
[M2]زیرا که بود عدل بر این دعویش گواه
[B][M1]بی منت سپاه شد از تاج سر بلند
[M2]باشد هزار منت ازو بر سر سپاه
[B][M1]شه سایه اله و زو هست عالمی
[M2]آسوده دل به مسند عز و سریر جاه
[B][M1]هر کس فکند سایه به تأسیس این بنا
[M2]جاوید باد در کنف سایه اله
[A]
[B][M1]طوبی لروضة سجدت ارضها الجباه
[M2]بشری لسدة لثمت تربها الشفاه
[B][M1]این آستانه ایست که از خاک او برند
[M2]شاهان ملک افسر عز و سریر جاه
[B][M1]رخ چون نهد به سدره والایش آفتاب
[M2]چرخ ار نه زیر پاش کشد قامت دوتاه
[B][M1]چون ابر اگر ز سقف رواقش چکد مطر
[M2]سربر زند ز طارم چرخ برین گیاه
[B][M1]گیرد جهان ز شمسه ایوان او فروغ
[M2]بر صدق این سخن دو گواهند مهر و ماه
[B][M1]بندد به روی خود همه درهای حادثه
[M2]هر کس که آورد به حریم درش پناه
[B][M1]این منقبت ز دولت صاحبدلی گرفت
[M2]کز مهد خاک کرده درین بقعه خوابگاه
[B][M1]پیر هرات زبده انصاریان که سود
[M2]بر طاق چرخ قبه دهلیز او کلاه
[B][M1]تصنیف اوست درس مقیمان مدرسه
[M2]تلقین اوست ذکر مریدان خانقاه
[B][M1]گازرگهیست تربت او کابر مغفرت
[M2]در ساحتش سفید کند نامه سیاه
[B][M1]میل سر مزار پر انوار او کنند
[M2]زواررا به دیده دل کحل انتباه
[B][M1]دلو زر است صورت قندیل مرقدش
[M2]کز وی رهیده یوسف دلها ز حبس چاه
[B][M1]نور ولایتش که جهان را فرو گرفت
[M2]تا حشر بادهادی افتادگان ز راه
[B][M1]جامی حریم کعبه هر حاجت این در است
[M2]روی دعا به کعبه کن و حاجتی بخواه
[B][M1]توفیق توبه جو ز گناه وجود خویش
[M2]تا وارهی ز دغدغه توبه و گناه
[A]
[B][M1]برخوان لاجورد درین طرفه خانقاه
[M2]از بهر شام و چاشت دو قرصند مهر و ماه
[B][M1]بهر قدوم صادر و وارد علی الدوام
[M2]از در نهاده پنجره اش چشمها به راه
[B][M1]بر روی زایران ز کرم طاقهاش را
[M2]ابرو گشاده پشت تواضع بود دو تاه
[B][M1]جایی کشید گنبد او سرکه ساخت چرخ
[M2]از گوی زرنگار خورش تکمه کلاه
[B][M1]قایم به جایگاه خوش است این بنای خیر
[M2]خیری چنین نبوده حهان را به جایگاه
[B][M1]زینسان که آب لطف چکد زابر سقف او
[M2]از سنگفرش او چه عجب گر دمد گیاه
[B][M1]روی برون او و درون هم چو بنگری
[M2]چون روی دوستانست فرحبخش و غصه کاه
[B][M1]هر شام چرخ ازرق یک چشم کوز پشت
[M2]کاسه تهی به مطبخ او می کند نگاه
[B][M1]نوخیز شاهدیست که دارد به فرق سر
[M2]پیچان ز دود مطبخ خود کاکل سیاه
[B][M1]توفیق حق پناه کریمی سزد که یافت
[M2]از بهر بی پناهان توفیق این پناه
[B][M1]باشد دعای دولت او ورد صادقان
[M2]بر صدق این حدیث بود صبحدم گواه
[B][M1]بادا چنان بلند که در چشم همتش
[M2]آید حقیر مسند عزو سریر جاه
[A]
[B][M1]این خانه چه خانه ست پریخانه چین است
[M2]پر حور یکی غرفه ز فردوس برین است
[B][M1]درآب و گل این لطف تصور نتوان کرد
[M2]از طارم چرخ آمده برجی به زمین است
[B][M1]قصر ارم آن کش به جهان مثل نیابند
[M2]گویند چنین است ولیکن نه چنین است
[B][M1]این بقعه نگین دور افق حلقه خاتم
[M2]وین خانه پر نقش در او نقش نگین است
[B][M1]پیداست دراو صورت هر معنی پنهان
[M2]گویا دل روشن شده اهل یقین است
[B][M1]از نور درون حاجت خورشید ندارد
[M2]خورشید برون وی ازان خاک نشین است
[B][M1]بر صف نعالش فلک از بس که جبین سود
[M2]تابان شده چون نعل هلالش ز جبین است
[B][M1]در فرش وی از سقف نماید همه نقشی
[M2]هرکس که درآن آینه بیند همه بین است
[A]
[B][M1]خاک ازین عالی بنا بر کاخ گردون سرکشید
[M2]تا بنای عالم است اینسان عمارت کس ندید
[B][M1]بینمش پاک از سرشت آب و گل گویا خدای
[M2]همچو قصر خلدش از یک دانه گوهر آفرید
[B][M1]بین در و دیوارش از نقاش پر نقش لطیف
[M2]کلک او آمد مگر گنج لطایف را کلید
[B][M1]شاهد معنی ز صورتهاش از بس جلوه کرد
[M2]خاطر ناظر ز هر صورت به صد معنی رسید
[B][M1]بر سر شاخ درختانش نگر هر مرغ را
[M2]آنچنان چابک که گویی دمبدم خواهد پرید
[B][M1]بر مشام جان زند بوی گلاب از فرش او
[M2]بس که آب لطف از گلهای سقف او چکید
[B][M1]شه چو جان است و جهان چون تن مبارک منزلی
[M2]کاندر اوجان جهان خواهد به دولت آرمید
[B][M1]زنده باد این تن به آن جان جاودان مرغ سحر
[M2]دوش می خواند این دعا و صبح صادق می دمید
[A]
[B][M1]اتتنی من لدی نجم الافاضل
[M2]صحیفة احتوت کل الفضائل
[B][M1]الی نیل العلی اجلی الذرائع
[M2]الی درک المنی اجدی الوسائل
[B][M1]ازو خوشبو چو مشک انفاس راوی
[M2]وزو شیرین چو شهد الفاظ ناقل
[B][M1]همانا ثانی سبع المثانیست
[M2]شده از آسمان فضل نازل
[B][M1]دهد خاصیت حرز یمانی
[M2]چو گردد گردن جان را حمایل
[B][M1]همی خواهم به کلک صدق و اخلاص
[M2]نویسم چند حرفش در مقابل
[B][M1]دگر گویم چرا با سحر سبحان
[M2]کند عاقل مقابل ژاژ باقل
[B][M1]سلام الله ما حن القماری
[M2]سلام الله ما ان البلابل
[B][M1]علی تلک المکارم و المعالی
[M2]علی تلک المناقب و الشمائل
[B][M1]نرانم خامه را در شرح اشواق
[M2]که طی نامه آن را نیست قابل
[B][M1]دعا می گویمش اما نه زانسان
[M2]که باشد مقتصر بر خط عاجل
[B][M1]به کامش هرچه عقل آن را شناسد
[M2]صلاح دین و دنیا باد حاصل
[A]
[B][M1]سقاک الله یا خیر المغانی
[M2]ولا اخلاک عن وصل الغوانی
[B][M1]تویی آن آسمان بیت معمور
[M2]که در روی زمینت نیست ثانی
[B][M1]ز خورشید جهانسوز حوادث
[M2]کند سقف رفیعت سایه بانی
[B][M1]به زیر پا فکنده فرش صحنت
[M2]حریفان را بساط کامرانی
[B][M1]در و دیوار تو باشد منقش
[M2]به نقش جمله آمال و امانی
[B][M1]فروغ شمسه ات چون روز روشن
[M2]نموده در شب اسرار نهانی
[B][M1]بود حوضت به سان چشمه خضر
[M2]لبالب از زلال زندگانی
[B][M1]ز فواره چو ریزی آب صافی
[M2]به فصادی غریب اندیشه مانی
[B][M1]که بر جای عقیق تر ز نشستر
[M2]سوی بالا بلور حل فشانی
[B][M1]ز لحن صوت ابوابت رسیده
[M2]به هرگوشی نوای شادمانی
[B][M1]وز اینها جمله بهتر آنکه گه گاه
[M2]مکانت خسرو عالی مکانی
[B][M1]به نور روی و ظلمت سوزی رای
[M2]چراغ دوده تیمور خانی
[B][M1]شه صاحبقران سلطان حسین آن
[M2]که بر وی ختم شد صاحبقرانی
[B][M1]به یک لحظه ستاند کشوری را
[M2]همین باشد حد کشورستانی
[B][M1]به هر کشور که راند رخش دولت
[M2]کند با او سعادت همعنانی
[B][M1]کند جودش ز خوان نعمت خویش
[M2]به هر دم عالمی را میهمانی
[B][M1]چو در قانون دانش نعمت خویش
[M2]به هر دم عالمی را میهمانی
[B][M1]چو در قانون دانش نکته راند
[M2]خرد عاجز شود از نکته دانی
[B][M1]چو بر تخت جهانداری نهد پای
[M2]سرافرازد بدو تاج کیانی
[B][M1]ز یمن تیغ او روشن شد آفاق
[M2]چنان کز لمعه برق یمانی
[B][M1]به ستر غیب هر سری که مخفیست
[M2]کند آن را زبانش ترجمانی
[B][M1]زآهن تیغ او بسته ست سدی
[M2]به پیش فتنه آخر زمانی
[B][M1]نیارد شادی انفاس حسودش
[M2]نخندد غنچه از باد خزانی
[B][M1]پی پابوس او هست آسمان را
[M2]به درگاهش هوای آستانی
[B][M1]زبان کوتاه کن جامی ز گفتار
[M2]مشو غره بدین شیرین زبانی
[B][M1]درآن حضرت که پر گویی ادب نیست
[M2]دعا گویی به است از مدح خوانی
[B][M1]الا تا باشد احکام زمینی
[M2]به وفق وضعهای آسمانی
[B][M1]همیشه آسمان را باد وضعی
[M2]که باشد دولت شه را نشانی
[B][M1]قضا دوزد به قددولت او
[M2]قبایی از بقای جاودانی
[B][M1]رود زانگونه ملک این جهانش
[M2]که گردد اصل ملک آن جهانی
[A]
[B][M1]حبذا منزلی که چرخ برین
[M2]به تماشای اوست رو به زمین
[B][M1]می گشاید به دیدنش شبها
[M2]ز اختران چشمهای عالم بین
[B][M1]دورها شد که با هزاران چشم
[M2]هیچ جا منزلی ندیده چنین
[B][M1]بر برون روضه هابهشت آسا
[M2]در درون برجها سپهر آیین
[B][M1]برجهایش ز اختران روشن
[M2]چون دل عارفان به نور یقین
[B][M1]پاسبان چون نهد به بامش پای
[M2]سر او بگذرد ز علیین
[B][M1]روی دیوار او چو صحن چمن
[M2]پر گل و سرو و لاله و نسرین
[B][M1]تخته های منقش دراو
[M2]لوح تعلیم کارخانه چین
[B][M1]تابه دانهاش روشنان باهم
[M2]جمع کرده به صورت پروین
[B][M1]بسته برآب و خاک نقش اورا
[M2]نقشبند خلقته من طین
[B][M1]کوس رحلت زند ز دارالخلد
[M2]گر رسد صیت او به حورالعین
[B][M1]حوض و فواره هاش جای به جا
[M2]موج زن چشمه سار ماء معین
[B][M1]سوده گشت آستانش بس که سران
[M2]در سجودش همی نهند جبین
[B][M1]زانکه آنجا رسیده گاه به گاه
[M2]قدم شهریار دنیی و دین
[B][M1]شاه سلطان حسین آن که سپهر
[M2]حکم او را بود رهی و رهین
[B][M1]در صف خیل خسروان ننشست
[M2]شهسواری چو او به خانه زین
[B][M1]هست میراث او ابا عن جد
[M2]تخت شاهنشهی و تاج و نگین
[B][M1]می گریزد ز رمح او دشمن
[M2]آنچنان کز شهاب دیو لعین
[B][M1]تا نهد سربه خاک پاش نخست
[M2]سرنگون آید از مشیمه جنین
[B][M1]خصم نامرد او چه لایق آن
[M2]کش به شاهی فلک کند تعیین
[B][M1]نوعروسیست ملک چابک وچست
[M2]کی سزد در حباله عنین
[B][M1]شعله افتد به عالمی چو زند
[M2]آتش تیغ او زبانه کین
[B][M1]جامیا گرچه مدح شاه تو را
[M2]ملهم غیب می کند تلقین
[B][M1]ورچه ارباب دین و اهل خرد
[M2]می کنند اندر آن تو را تحسین
[B][M1]به که از تو دعا رود به فلک
[M2]آنچنان کز جهانیان آمین
[B][M1]تا زهم نگسلد ز گردش دهر
[M2]سلک دور شهور و سیر سنین
[B][M1]مگسلاد آنچنان ز یکدیگرش
[M2]هرگز اسباب عزت و تمکین
[B][M1]فضل حق ناصر و معنیش باد
[M2]انه خیر ناصر و معین
[A]
[B][M1]بنامیزد این منزل روح پرور
[M2]که ذات البروج است این چرخ اخضر
[B][M1]در او برجها سربه گردون کشیده
[M2]به هر برج گردان یکی روشن اختر
[B][M1]درونش بود روشن از اختران شب
[M2]چو بیرون او روز از مشعل خور
[B][M1]به دل گر دهی جای هر کشوری را
[M2]نیابی چنین جای در هیچ کشور
[B][M1]نظیرش نبینند هرچند انجم
[M2]نظرها گشایند ازین سبز منظر
[B][M1]نه خانه ست این بلکه باغیست خرم
[M2]ز ازهار نوخیز و اشجار نوبر
[B][M1]زمینش به فرش بهشتی مزین
[M2]هوایش ز مشک تتاری معطر
[B][M1]در او لاله ها ساقیان قدح ده
[M2]دراو بلبلان مطربان نواگر
[B][M1]به هر جایش از صنعت نقشبندان
[M2]دمیده ست گلها چه احمر چه اصغر
[B][M1]گل احمر و اصفرش را نبینی
[M2]جز از سونش لعل یا خرده زر
[B][M1]همانا که ایزد نمودار عقبی
[M2]به دنیا فرستاد فردوس دیگر
[B][M1]اگر نیست فردوس این چیست در وی
[M2]مصفا یکی حوض چون حوض کوثر
[B][M1]رود آب زنجیر بر روی در وی
[M2]چو بر روی معشوق جعد معنبر
[B][M1]به زنجیر بیرونش آرند آری
[M2]ندیده ست هرگز ازین جای خوشتر
[B][M1]چو آب اندر او یافت راه از تفاخر
[M2]ز فواره هایش به گردون کشد سر
[B][M1]تپد حوت گردون ز حسرت چو بیند
[M2]که ماهی درآن حوض باشد شناور
[B][M1]چو مسند نهد بر کنارش به عشرت
[M2]خداوند دین پرور عدل گستر
[B][M1]ز عکس غلامان شیرین شمایل
[M2]شود همچو بتخانه چین مصور
[B][M1]جهانگیر شاهی که از زخم تیغش
[M2]چو سین رخنه رخنه ست سد سکندر
[B][M1]هزبر غزاپیشه سلطان حسین آن
[M2]کزو زنده شد در غزا نام حیدر
[B][M1]سپر گر شود قرص مه پیش خصمش
[M2]چو جوزا کند تیغش آن را دو پیکر
[B][M1]زبس پرتو عدل ظالم گدازش
[M2]بود شامل حال مظلوم مضطر
[B][M1]زید ایمن از پنجه شیر آهو
[M2]پرد فارغ از چنگ شاهین کبوتر
[B][M1]عزیز است دینار در چشم مردم
[M2]به رخ تا ز نامش نهاده ست زیور
[B][M1]به القاب او خطبه باشد مکرم
[M2]بلند است ازان پایه قدر منبر
[B][M1]چه حاجت به آنش که خاطر گمارد
[M2]پی دفع اعدا به ترتیب لشکر
[B][M1]بدین شوکت و جاه و اقبال و دولت
[M2]به هر جا نهد روی آید مظفر
[B][M1]دلش چشمه نور عدل است و عالم
[M2]ازان چشمه نور باشد منور
[B][M1]گدایان لطفش چه معن و چه حاتم
[M2]اسیران قهرش چه خاقان چه قیصر
[B][M1]بود خاک در راه او تاج دارا
[M2]سزد خاک درگاه او تخت سنجر
[B][M1]خلافت پناها تویی آن که دارد
[M2]به خاک درت روی خورشید انور
[B][M1]تو را پایه برتر بود زانکه جامی
[M2]به مدح آوری آیدت در برابر
[B][M1]چه لایق که بر آستانت فشاند
[M2]اگر درج نظمش شود درج گوهر
[B][M1]ولی چشم دارد که یابد تمامی
[M2]ز حسن قبول تو این شعر ابتر
[B][M1]الا تا درین کارگاه حوادث
[M2]مدار فلک هست بر قطب و محور
[B][M1]مدار فلک برمراد تو بادا
[M2]که نبود ازین به مرادیش درخور
[B][M1]تورا باد ملکی که داری مؤبد
[M2]تو را باد کامی که خواهی میسر
[A]
[B][M1]زین مروح خانه بادی می وزد بس دلپذیر
[M2]برمشام جانت ای دل قوت جان زین بادگیر
[B][M1]زین معطر باد هرکس شمه ای چون گل شنید
[M2]می رود دامان پر از مشک و گریبان پر عبیر
[B][M1]بین مشبکها دراو هر سو به صد بند و گره
[M2]تا کند آیندگان را دل به دام خود اسیر
[B][M1]از صفا دیوار او بنموده بی رنج قلم
[M2]هرچه گشته نقشبندان را مصور در ضمیر
[B][M1]تا به دانش را بود صد چشم بر در تا در او
[M2]پا نهد جمشید خورشید افسر گردون سریر
[B][M1]شاه ابوالغازی معز سلطنت سلطان حسین
[M2]آن که باشد ملک و ملت را معین دین را نصیر
[B][M1]بگذرد از مجد و رفعت سر ز چرخ این برج را
[M2]گر فتد آن آفتاب ملک را بر وی مسیر
[B][M1]ناگزیر خلق باشد سایه اقبال او
[M2]گرچه دارند از فروغ مهر و نور مه گزیر
[B][M1]تا زیند اندر پناه دولتش پیر و جوان
[M2]یاور او باد هم بخت جوان هم عقل پیر
[A]
[B][M1]چیست خور در خم این دایره خرگاهی
[M2]عکسی از شعشعه طلعت شاهنشاهی
[B][M1]آن که خورشید ازل دوخته از رشته نور
[M2]بر قد دولت او خلعت ظل اللهی
[B][M1]بر در بار جلالش به تواضع باشند
[M2]سروران طوق کش ربقه دولتخواهی
[B][M1]ماه و ماهی شده زو صاحب دینار و درم
[M2]فیض و احسان وی از ماه بود تا ماهی
[B][M1]حاجتش نیست در اسرار ممالک به وزیر
[M2]می دهد منهی غیبش ز همه آگاهی
[B][M1]محمل آن کس که نه بر راه سلامت راند
[M2]می کشد باز زمام وی ازان بیراهی
[B][M1]چون جهد از کف شیران مصاف آور او
[M2]خصم ملکش که ز بس حیله کند روباهی
[B][M1]مدت دولت فراندهیش ایمن باد
[M2]همچو دور فلک از منقصت کوتاهی
[A]
[B][M1]بنامیزد این منزل روح پرور
[M2]بهشتیست رو کرده در حوض کوثر
[B][M1]نه کوثر پر از نجم سیاره چرخی
[M2]ز گردنده مرغابیان شناور
[B][M1]ز غوطه زدن در غروب و طلوعی
[M2]که آید پیاپی ز رخشنده اختر
[B][M1]نه چرخی که بحریست ماهی ز آبش
[M2]نمایان چو از خنجر شاه جوهر
[B][M1]جوانبخت مقبل جهانبخش مفضل
[M2]جهاندار عادل جهانگیر صفدر
[B][M1]هزبر ظفرپیشه سلطان حسین آن
[M2]که بر شیر دل خسروان شد مظفر
[B][M1]به حکمت چو لقمان به حشمت سلیمان
[M2]به صولت فریدون به دولت سکندر
[B][M1]الا تا جهان را بقاهست بادش
[M2]پس بودن تخت و افسر میسر
[B][M1]مقاصد مهیا مطالب محصل
[M2]عساکر مرتب ممالک مسخر
[END]