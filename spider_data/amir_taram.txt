[START][A]
[B][M1]شادیم و کامکار که شادست و کامکار
[M2]میر بزرگوار به عید بزرگوار
[B][M1]پیرایه ی مفاخر میران مملکت
[M2]فخری که ملک را ز نظام است یادگار
[B][M1]فتح و ظفر ز کنیت و نامش طلب‌ که هست
[M2]بر نام و کنیتش ظفر و فتح را مدار
[B][M1]دادش بزرگوار پدر ملک را نَسَق
[M2]بعد از پدر جز او که دهد ملک را قرار
[B][M1]خانه است ملک خسرو و دنیا چو قاعده است
[M2]الا به قاعده نشود خانه استوار
[B][M1]عِقدست نسل خواجه و او همچو واسطه
[M2]الا به واسطه نشود عِقد پایدار
[B][M1]رنجی که گردش فلک آورد پیش او
[M2]رازی نهفته بود که اکنون شد آشکار
[B][M1]ایزد بدو نمود که چون ناخوش است جبر
[M2]تا چون بدید جبر کند شکر اختیار
[B][M1]پیغمبران نگر که چه محنت کشیده‌اند
[M2]هر یک به مسکنی دگر اندر غریب‌وار
[B][M1]یونس به بطن ماهی و یوسف میان چاه
[M2]موسی میان تیه و محمد میان غار
[B][M1]او نیز رنج دید و چو ایشان نجات یافت
[M2]او را کنون ز جمله پیغمبران شمار!
[B][M1]دولت بر انتظار نجاتش نشسته بود
[M2]دادش خدای هرچه همی داشت انتظار
[B][M1]شد آفتاب دولت او خالی از کسوف
[M2]شد آسمان حشمت او صافی از غبار
[B][M1]بادش به هر چه روی‌ کند کردگار پشت
[M2]بادش به هر چه رای‌ کند شهریار یار
[B][M1]پاینده باد عمرش و تابنده دولتش
[M2]فرخنده روز عیدش و فرخنده روزگار
[B2]فرخنده فخر ملک و مبارک نظام دین
تاج تبار و سید آل قوام دین
[B][M1]گر یار من ستمگر و عیار نیستی
[M2]اندر زمانه یار مرا بار نیستی
[B][M1]کر نیستی شکفته رخش چون‌ گل بهار
[M2]اندر دلم زعشق رخش خار نیستی
[B][M1]ای کاش دیده در رخ او ننگریستی
[M2]تا دل به جرم دیده‌ گرفتار نیستی
[B][M1]گر غمزهٔ خلندهٔ او نیستی چو تیر
[M2]رویم چو پود و پشت‌ کمان‌ وار نیستی
[B][M1]باری نداردی دلم از تیر او نشان
[M2]تا زان نشان نشانهٔ تیمار نیستی
[B][M1]گر نیستی ز غالیه پرگار بر گلش
[M2]از غم دلم چو نقطهٔ پرگار نیستی
[B][M1]ور آوری چو چنگ مرا درکنار خویش
[M2]چون زیر چنگ ناله من زار نیستی
[B][M1]گر نیستی به بوسه لب او شکر فروش
[M2]او را دل ملوک خریدار نیستی
[B][M1]ور قبلهٔ بتان چِگل نیستی رخش
[M2]او را قبول قبلهٔ احرار نیستی
[B2]فرخنده فخر ملک شهنشاه راستین
کاو راست بحر، گاه سخا اندر آستین
[B][M1]تاجان به تن بود غم جانان به‌جان کشم
[M2]سر برنهم به خطش و خط بر جهان ‌کشم
[B][M1]ور عذر خواهد آن بت ور ناز گر شود
[M2]عذرش به دل پذیرم و نازش به‌ جان ‌کشم
[B][M1]چون زاسمان مرا به‌زمین آمدست ماه
[M2]من بر زمین چرا ستم آسمان‌ کشم
[B][M1]گر یار من چو تیرکند دل به مهر من
[M2]بر آسمان به قوت تیرش ‌کمان ‌کشم
[B][M1]گه در سرای و حجره کنم بر رخش نشاط
[M2]گه رخت سوی باغ و سوی بوستان‌ کشم
[B][M1]ور بگذرم به صومعهٔ عابدان کوه
[M2]ابدال را ز صومعه اندر میان کشم
[B][M1]بهرم زعشق رنج و زیان است روز و شب
[M2]هر روز رنج بینم و هر شب زیان‌کشم
[B][M1]ترسم که رایگان برود دل زدست من
[M2]زیراکه بار عشق همی رایگان کشم
[B][M1]مور ضعیف بارگران چون‌کشد به جهد
[M2]من بار عشق دوست به‌ دل همچنان کشم
[B][M1]بار گران زمانه کند بر دلم سبک
[M2]گر من به یاد خواجه شراب ‌گران‌ کشم
[B2]آموزگار و صدر وزیران روزگار
پیرایه مقدّم و پیران روزگار
[B][M1]در عشق دوست دست به ‌سر بر همی زنم
[M2]و آتش به صبر و هوس و خرد درهمی زنم
[B][M1]چون بست پایم آن بت دلبر به ‌دام خویش
[M2]برسر ز عشق آن بت دلبر همی زنم
[B][M1]هر بار سهل بود که برتر زدم ز عشق
[M2]این بار مشکل است ‌که بر سر همی زنم
[B][M1]معشوق من چو هست سرایش چو بتکده
[M2]من سال و ماه بتکده را در همی زنم
[B][M1]طوق کبوترست خم زلف آن نگار
[M2]من همچو باز در طلبش پر همی زنم
[B][M1]و آن ماه حلقه زلف نگوید مرا که ‌کیست
[M2]تا خویشتن چو حلقه به در بر همی زنم
[B][M1]نی‌نی که همچو چنگل بازست زلف او
[M2]من پر ز بیم او چو کبوتر همی زنم
[B][M1]بر سیرت قلندریانم ز بیم آنک
[M2]مستم ز عشق و راه قلندر همی زنم
[B][M1]لیکن مرا کسی نشناسد قلندری
[M2]چون پیش صدر دنیا ساغر همی زنم
[B2]صدری ‌که همچو بدر بر آفاق تافته است
و اندر ازل ز گوهر اسحاق تافته است
[B][M1]حورا! مگر ز روضهٔ رضوان‌ گریختی
[M2]نورا ! مگر ز خرگه خاقان گریختی
[B][M1]یازنده گشت باز سلیمان پادشاه
[M2]یا چون پری ز پیش سلیمان‌ گریختی
[B][M1]زلف دراز تو چه ‌گنه ‌کرد در طراز
[M2]کز شرم آن‌ گنه به خراسان‌ گریختی
[B][M1]بودند مادر و پدرت بر تو مهربان
[M2]آخر چه اوفتاد کز ایشان‌گریختی
[B][M1]دیدی مگر که نازش ایشان به‌ کفر بود
[M2]بر تافتی زکفر و در ایمان‌گریختی
[B][M1]چشم سیاه تو چه خطا کرد در ختا
[M2]کز بیم آن خطا به ختا خان ‌گریختی
[B][M1]بگرفتمت به دزدی دل دوش نیم‌شب
[M2]از دست من به چاره و دستان ‌گریختی
[B][M1]امشب نیاری آسان از من ‌گریختن
[M2]گر دوش نیم‌شب ز من آسان‌ گریختی
[B][M1]ای چون ‌گل شکفته ‌که از بیم ماه دی
[M2]پیش نظام دین ز گلستان گریختی
[B2]دستور کاردان و خردمند راستین
صدر بزرگوار و خداوند راستین
[B][M1]ای ماه بر رخم ز بنفشه رقم مکن
[M2]اشکم چو رنگ خویش چو آب بقم مکن
[B][M1]گر در جهان عشق نخواهی علم مرا
[M2]بر پرنیان ز عنبر سارا علم مکن
[B][M1]از هجر بر دلم ننهی داغ تافته
[M2]آهنگ تاب دادن زلفت به خم مکن
[B][M1]داغ دلم متاب چو تاب سر دو زلف
[M2]برهم منه دو دیده و هر دو به‌هم مکن
[B][M1]آن را که یار توست عدیل عنا مدار
[M2]و آن را که جفت توست ندیم‌ِ نَدَم مکن
[B][M1]اندر غم تو سوخته‌ گشتند عاشقان
[M2]بر عاشقان سوخته چندین ستم مکن
[B][M1]ای بی‌قلم نگاشته روی تو را خدای
[M2]از عشق روی خویش مرا چون قلم مکن
[B][M1]گر بایدت که ‌کم نشود عشق از دلم
[M2]بفزای در لطافت و از بوسه ‌کم مکن
[B][M1]ور بایدت که فخر بتان عجم شوی
[M2]جز خدمت و ستایش فخر عجم مکن
[B][M1]آن صاحبی ‌که یافت ز اقبال ‌کام خویش
[M2]بر خصم خویش‌ گشت مظفر چو نام خویش
[B2]ایزد چو در جهان به عنایت نگاه کرد
جاهش جهان و خلق جهان را پناه‌کرد
[B][M1]خورشید و ماه را چو به قدرت بیافرید
[M2]قدر بلندش افسر خورشید و ماه کرد
[B][M1]گردون چو روی ملک به عدلش سفید ساخت
[M2]کیوان گلیم دشمن او را سیاه کرد
[B][M1]گیتی گشاد راه فنا بر مخالفان
[M2]هرکس‌ که شد مخالفش آهنگ راه‌ کرد
[B][M1]جایی‌ که شد به ‌کینه و جایی‌ که شد به مهر
[M2]از وهم و حزم خویش سلاح و سپاه کرد
[B][M1]حَز‌ْمش‌ گهِ موافقت از کاه کوه ساخت
[M2]وَهمَش‌ گهِ مخالفت از کوه کاه کرد
[B][M1]سوگند خورد چرخ‌ که با او وفا کند
[M2]بر خویشتن فریشتگان بر گواه کرد
[B][M1]اسباب خرمی همه در بزمگاه اوست
[M2]خرم‌ کسی‌ که روی در آن بزمگاه کرد
[B][M1]هر پادشه که ملک به تدبیر او گرفت
[M2]مجلس سزای تاج و سزاوار گاه کرد
[B2]هم روزگار فخر بشر داندش همی
هم شاه روزگار پدر خواندش همی
[B][M1]گر رای شاه چون فلک چنبریستی
[M2]رایش بر آن فلک چو مه و مشتری ستی
[B][M1]ور دین بشد چو حلقهٔ انگشتری به شکل
[M2]عقلش نگین حلقهٔ انگشتریستی
[B][M1]پیغمبری اگر نشدی منقطع ز خلق
[M2]اخلاق او علامت پیغمبری ستی
[B][M1]او را زمانه مهتر و بهتر نخواندی
[M2]گرنه سزای مهتری و بهتریستی
[B][M1]گر داوری استی به هنر خلق را چو او
[M2]آفاق بی‌خصومت و بی‌داوریستی
[B][M1]بدبختی و بداختری از شرق تا به غرب
[M2]یک روز نیک‌بختی و نیک‌اختریستی
[B][M1]گر آفتاب چون دل او تابدی به چین
[M2]در جین نه بت‌پرستی و نه بتگریستی
[B][M1]از نور زهره را شرف استی بر آفتاب
[M2]گر پیش او نشسته به خنیاگریستی
[B][M1]گر شعرهای من همه در مدح اوستی
[M2]دیوان من خزانهٔ درّ دریستی
[B][M1]ور صد هزار عقد به پیوند می به هم
[M2]هر عقد را سخاوت او مشتری ستی
[B2]از مدح اوست رونق بازار شعر من
همتای او کجاست خریدار شعر من
[B][M1]ای یادگار خواجهٔ ماضی زمانه را
[M2]وی رسم تو سبب‌ْ شرف جاودانه را
[B][M1]راضی است جان ز رسم تو در روضهٔ جنان
[M2]آن خواجهٔ مبارک و صدر یگانه را
[B][M1]هرچند فارغی و به شادی نشسته‌ای
[M2]رای تو آرزوست ملوک زمانه را
[B][M1]رای از دل و ضمیر تو شاید ملوک را
[M2]تیر ازکمان مردان زیبد نشانه را
[B][M1]آزادگان دهر ببوسند درگهت
[M2]چون بندگان نماز برند آستانه را
[B][M1]وربر زمین به‌کاخ و سرای توبنگرند
[M2]با آسمان قیاس کنند آسمانه را
[B][M1]تابنده از لقای تو شد خانهٔ نظام
[M2]زیراکه قاعده است بقای تو خانه را
[B][M1]در باغ نسل او همه فرخندگی زتوست
[M2]این شاخه‌های تازهٔ سرو جوانه را
[B][M1]کار جهان فسون و فسانه است سر به‌سر
[M2]اصلی نه محکم است فسون و فسانه را
[B][M1]می خواه و بزم سازکه رونق زبزم توست
[M2]جام می مغانه و چنگ و چغانه را
[B2]جاوید همچنان می روشن به چنگ باش
با ناله چغانه و آواز چنگ باش
[B][M1]دولت موافقان تورا جاه و مال داد
[M2]گردون مخالفان تو را گوشمال داد
[B][M1]اخترشناس طالع مسعود تو بدید
[M2]ما را نشان ز فرّخی ماه و سال داد
[B][M1]بازی است دولت تو که او را خدای عرش
[M2]برگونهٔ فریشتگان پرّ و بال داد
[B][M1]دست فلک به چشم عنایت زمانه را
[M2]از چشمه‌های عدل تو آب زلال داد
[B][M1]تیغت ز بدسگال برانگیختْ رستخیز
[M2]تا نامهٔ‌ گنه به‌ کف بدسگال داد
[B][M1]کاری محال‌ کرد که‌ کین جست خصم تو
[M2]بر باد داد او سر و اندر محال کرد
[B][M1]ای صدر شرق عزّ و جلال تو سرمدی است
[M2]کاین عزّ و این جلال تو را ذوالجلال داد
[B][M1]می خواه از آن نگار که او را ز بهر تو
[M2]بخت بلند خلقت حسن و جمال داد
[B][M1]زلف دو تاه و خال سیاهش بدید ماه
[M2]آمد ز چرخ و بوسه بر آن زلف و خال داد
[B2]آنی‌ که آسمان خَدَم روزگار توست
یزدان غیب دان به شب و روز یار توست
[B][M1]آنی‌ که خلق بر تو همه آفرین‌ کنند
[M2]نامت ز مرتبه همه نقش نگین کنند
[B][M1]هستی به پایه‌ای‌ که همه زیر پای تو
[M2]کَرّوبیان عرشْ فلک را زمین کنند
[B][M1]زانجا که جاه توست بود دونِ قدر تو
[M2]گر بارگاه تو فلک هشتمین کنند
[B][M1]آیند روز و شب ز پس یکدگر مُدام
[M2]تا بر در تو موکبِ اقبال زین‌ کنند
[B][M1]پوشند هر دو پیرهن از نور و از ظَلَم
[M2]تا رسم‌های تو عَلَم آستین‌ کنند
[B][M1]چون اختران به مجلس بزم تو بنگرند
[M2]دی مه ز بهر تو چو مه فرودین‌کنند
[B][M1]از سیب و نار پیش تو وز آتش و شراب
[M2]نسرین و ارغوان و گل و یاسمین کنند
[B][M1]نشکفت اگر چو خلد شود بزمگاه تو
[M2]زیرا که خدمت تو همه حور عین‌ کنند
[B][M1]نعمت تو را سزد که به شادی همه خوری
[M2]زان قوم نیستی تو که نعمت دفین‌ کنند
[B][M1]لختی بنه ز نعمت و لختی بده به‌ خلق
[M2]لختی بخور که بار خدایان چنین کنند
[B2]در مدحت تو کار رهی با جَلال شد
ابیات شعر او همه سِحْر حَلال شد
[B][M1]ای فخر ملک ملک به تو سرفراز باد
[M2]بختت جوان و تازه و عشرت دراز باد
[B][M1]از چرخ قسم تو همه تأیید و سعد بود
[M2]از دهر بهر تو همه شادی و ناز باد
[B][M1]باغی است این سرای و درو رسته گلبنان
[M2]هر گلبنی به حشمت تو سرفراز باد
[B][M1]از بهر رامش و طرب تو در این سرای
[M2]حور غزل‌سرای و بت چنگ باز باد
[B][M1]جام شراب و ساقی تو ماه و مشتری
[M2]با ماه و مشتریت شب و روز راز باد
[B][M1]بر ما به دولت تو دَرِِ غم فراز شد
[M2]بر دشمنان تو در شادی فراز باد
[B][M1]بر خلق عالم است در خانهٔ تو باز
[M2]بر روزگار تو در اقبال باز باد
[B][M1]تا باز صید گیر کند کبک را شکار
[M2]خصم تو همچو کبک و اجل همچو باز باد
[B][M1]تا خلق را به رحمت ایزد بود نیاز
[M2]از خلق روزگار دلت بی‌نیاز باد
[B2]تا جامه را کنند طرازی بر آستین
نامت بر آستین سعادت طراز باد
[A]
[B][M1]به من بگذشت ناگاهی جهان افروز دل خواهی
[M2]قدش نازنده چون سروی رخش تابنده چون ماهی
[B][M1]ز قیرش بر سمن دامی ز مشکش پرشکر مهری
[M2]زسحرش در مژه تیغی ز سیمش در زنخ چاهی
[B][M1]بدو گفتم نگارینا زمانی مگذر از پیشم
[M2]که‌گر تو بگذری ماند به دست عاشقت آهی
[B][M1]تن من هست چون‌ کاهی غم تو هست چون‌ کوهی
[M2]کجا بیدا شود کوهی چه سنجد پیش اوکاهی
[B][M1]زسالی باز گمراهم من اندر وادی عشقت
[M2]مگر هنگام آن باشد که بنمایی مرا راهی
[B][M1]مرا گفتا که بنماید تو را راهی به‌ سوی من
[M2]چو در چشمت پدید آید خیال من سحرگاهی
[B][M1]چرا با من سخن‌گویی همی بر طرف بازاری
[M2]تو را با من سخن‌گفتن رسد در کنج خرگاهی
[B][M1]دو نافه زین دو زنجیرم تو را رسم است هر روزی
[M2]سه‌ لشکر زین دو یاقوتم تورا قُوت‌ است هر ماهی
[B][M1]غلام روی آن ماهم‌ کزو گشتم خوش و خرم
[M2]که خوش لب عذرخواهی بود و خرم روی‌ دلخواهی
[B][M1]چو ماه من نباشد نیز در گیتی دلارامی
[M2]چو شاه ما نباشد نیز در عالم شهنشاهی
[B2]جهان‌داری جوان دولت سرافراز عدو بندان
ابوالحارث ملک سنجر خداوند خداوندان
[B][M1]سمنبر دلبری دارم که پیشه دلبری دارد
[M2]همیشه دل بر آن دارم‌ که از من دل‌بری دارد
[B][M1]پی لشکر گرفتم من ز بهر لشکری یاری
[M2]کسی گیرد پی لشکر که یاری لشکری دارد
[B][M1]به اصل از آدم‌ است‌ آن بت‌ چرا شد چون پری پنهان
[M2]پری را ماند از خوبی از آن خوی پری دارد
[B][M1]نگارم را به صورت چون نگار آزری مشمر
[M2]که نقش ایزدی دارد نه نقش آزری دارد
[B][M1]سر و سالار خوبان است و در غارت سر زلفش
[M2]به عیاری سری دارد نه‌ کاری سرسری دارد
[B][M1]چنو معشوق زیبا را به داور چون توان بردن
[M2]که با عشاق او داور هزاران داوری دارد
[B][M1]به شب چون حلقهٔ انگشتری دارد جهان بر من
[M2]که زلف او ز شب بر مشتری انگشتری دارد
[B][M1]مُنَجّم را بگو دیدی که تابد مشتری در شب
[M2]کنون آن تافته شب بین‌ که او بر مشتری دارد
[B][M1]امیر نیکوان است او و از مشک است منشورش
[M2]چو منشوری‌ که بر سوسن نسیم عنبری دارد
[B][M1]کند در پیش منشورش زمانه هر زمان خدمت
[M2]بدان ماند که از منشور مهر سنجری دارد
[B2]خداوندی‌ که مهر او همی قیصر نهد بر سر
نهد مهر سلیمانی پیامش بر سر قیصر
[B][M1]الا ای باد شبگیری بگو آن لعبت چین را
[M2]چراغ نسل خاقان را جمال آل تکسین را
[B][M1]که تا دیدم رخ چون ماه و دندان چو پروینت
[M2]ز عشق تو نگهبانم همه شب ماه و پروین را
[B][M1]چنانی تو مرا درخور که شیرین بود خسرو را
[M2]چنانم من تو را عاشق ‌که خسرو بود شیرین را
[B][M1]لبت مرجان شیرین است و چون با من سخن‌ گوید
[M2]دهد مرجان شیرینت حلاوت جان شیرین را
[B][M1]کنی از سنبلم نسرین ز رازم برده برداری
[M2]چو سازد حلقهٔ زلفت ز سنبل برده نسرین را
[B][M1]کند چوگان مشکینت همیشه با دلم بازی
[M2]که‌ گوی است این ‌دل مسکینم آن چوگان مشکین را
[B][M1]به زر ماند خیال تو به می ماند وصال تو
[M2]که دل‌ سُغبه شدست آنرا و جان سُخره شدست این را
[B][M1]یکی چون زر همی شادی فزاید طبع پژمان را
[M2]یکی چون می همی رامش نماید جان غمگین را
[B][M1]دلارامی نوآیینی و داری دلبری آیین
[M2]بلی آیین چنین باشد دلارام نوآیین را
[B][M1]به شیرینی و زیبایی میان لشکر خوبان
[M2]مسلم شد تو را خوبی چو شاهی ناصرالدین را
[B2]جلال امت مختار و تاج ملت تازی
کزو باشد بزرگان را بزرگی و سرافرازی
[B][M1]جهانداری که پیروزی است در تیغ جهاندارش
[M2]همه آفاق را روزی است از دست‌ گهربارش
[B][M1]همانا اخترِ سَعدست دیدار همایونش
[M2]که روز و روزگار ما همایون شد به دیدارش
[B][M1]به طلعت هست خورشیدی‌ که برگیتی همی تابد
[M2]طلوعش گرچه در شرق‌ است در غرب‌ است آثارش
[B][M1]چو در ایوان قدح‌گیرد همه رادی بود شغلش
[M2]چو در میدان کمر بندد همه مردی بود کارش
[B][M1]فلک زان‌کس بتابد دل‌که تابد دل ز زنهارش
[M2]جهان زان‌کس بپیچد سرکه پیچد سر ز گفتارش
[B][M1]بجوشد مغز در تارک ز بیم نوک پیکانش
[M2]بلرزد روح در پیکر ز سهم روز پیکارش
[B][M1]ز شهر و خانهٔ خصمان خروش و ناله برخیزد
[M2]چو گرد رزم برخیزد زنعل اسب رهوارش
[B][M1]اجل پران شود ناگه به گرد عمر بدخواهان
[M2]چو در هیجا شود پران خدنگ تیز رفتارش
[B][M1]اگرچه‌ گنج و ملک و لشکر و عُدّت بسی دارد
[M2]خدای عرش بس باشد نگهبان و نگهدارش
[B][M1]به پیروزی اگر یارش بود خالق سزا باشد
[M2]که نشناسم به پیروزی ز خلق اندر جهان یارش
[B2]جوانمردی و مردی هست در اخلاق او پیدا
به مردی و جوانمردی ندارد در جهان همتا
[B][M1]ایا شاهی که گستردست اِنعامت به عالم بر
[M2]تورا زیبد همی‌ منت به فرزندان آدم بر
[B][M1]مقدم بوده‌اند اسلاف تو بر جملهٔ شاهان
[M2]تو زین معنی شرف داری به شاهان مقدَّم بر
[B][M1]نبیند دیدهٔ دولت نزاید گردش گردون
[M2]چو تو شاهی مبارک روی و سلطانی معظم‌بر
[B][M1]چنان سازند هفت اختر همی بر عالم علوی
[M2]که تا محشر دهی فرمان به هفت اقلیم عالم بر
[B][M1]چو تو با تاج و با خاتم فراز تخت بنشینی
[M2]زمانه‌ گوهر افشاند به تخت و تاج و خاتم بر
[B][M1]برین ملک و برین دولت به اقبال تو دستورت
[M2]همایون است چون آصف به ملک و دولت جم بر
[B][M1]بود هر روز از میران به درگاه تو بر زحمت
[M2]چو باشد زحمت حجاج هر سالی به‌ زمزم بر
[B][M1]یکی‌ آب است آتش بار مینا رنگ شمشیرت
[M2]که افتاد‌ست عکس آن به‌ هند و ترک و د‌یلم بر
[B][M1]به خفتان و به جوشن برگذر باشد سنانت را
[M2]سبکتر زان‌ که سوزن را به‌ کتّان و به مُلحَم بر
[B][M1]اگر کیخسرو اندر رزم دیدی دست و تیغت را
[M2]زروی طنز خندیدی به دست وتیغ رستم بر
[B2]کجا تیغ تو بدرخشد بپیراید همی ملت
کجا رای تو بفروزد بیاراید همی دولت
[B][M1]به فرمان تو یک لشکر ز ایران سوی توران شد
[M2]به تیغ و تیر آن لشکر همه توران چو ایران شد
[B][M1]به شیر آهنین دندان سپردی مرغزاری را
[M2]چرا در مرغزار شیر روبه تیز دندان شد
[B][M1]براندی هم سوی توران زدست خویشتن بازی
[M2]چو باز اندر شکار آمد کبوتر زود پنهان شد
[B][M1]بر آن صحرا که آن بدبخت از فرمانت عاصی شد
[M2]ظفر گفتی سپاهت را در آن صحرا به فرمان شد
[B][M1]غنیمت یافتند از استر و اسب و غنم چندان
[M2]که در بلخ و سمرقند و بخارا هر سه ارزان شد
[B][M1]برآمد در چِگِل فتحی عجب بر دست تُرکانَت
[M2]که آن فتح از شرف برنامهٔ تایید عنوان شد
[B][M1]نسیم روضهٔ عفوت نجات اهل طاعت شد
[M2]شرار آتش خشمت هلاک اهل عصیان شد
[B][M1]چو سوی کش گذر کردند سروان زره‌پوشت
[M2]عدو از بیم آن سروان هزیمت سوی شروان شد
[B][M1]خطا خان‌شد ز بیم تیغ تو درسایهٔ عصیان
[M2]محمد خان به اقبال تو افزون از خطا خان شد
[B][M1]بخواه اندر خراسان می ‌ز دست ماه ترکستان
[M2]که ترکستان تو را اکنون مسلم چون خراسان شد
[B2]به هرکشورکه بخرامی فتوح تو چنین‌باشد
تورا از خلق و از خالق دعا و آفرین باشد
[B][M1]جهاندارا ز ماه و مشتری چتر و سپر یادت
[M2]ز خورشید منور تاج و از جوز اکمر بادت
[B][M1]اگر در پرده پوشیدست راز اختر گردون
[M2]ز راز اختر گردون به هر جایی‌ خبر بادت
[B][M1]دراین‌گیتی برادر بادت اندر ملک یاری‌گر
[M2]در آن‌گیتی به روز حشر خواهشگر پدر بادت
[B][M1]همی تا از قضا و از قدر مخلوق بگریزد
[M2]به دست اندر قضا بادت به‌تیغ اندر قدر بادت
[B][M1]همی تا خلق نشناسد شمار قطرهٔ باران
[M2]فزون از قطرهٔ باران به‌گنج اندرگهر بادت
[B][M1]همی تا از درختان برگ هر سالی برون آید
[M2]فتوح و نصرت از برگ درختان بیشتر بادت
[B][M1]همی تا از فلک تابد چون زرین نعل‌ماه نو
[M2]بهر ماهی‌که نوگردد یکی فتح دگر بادت
[B][M1]به بزم اندر چنان‌کامروز هر سالی طرب بادت
[M2]به روز اندر چنان کامسال هر روزی ظفر بادت
[B][M1]جهان‌چاکر، زمان‌بنده‌، ظفرحاجب‌، طرب‌ساقی
[M2]خرد مونس فلک یاور ملک تدبیرگر بادت
[B2]بهر جشنی که بنشینی سعادت همنشین بادت
بهر راهی که بِخرامی سلامت راهبر بادت
[A]
[B][M1]گر چون تو به ترکستان ای بت پسرستی
[M2]هر روز به ترکستان عید دگرستی
[B][M1]ور در خُتن وکاشغرستی چو تو یک بت
[M2]محراب همه کس ختن و کاشغرستی
[B][M1]چون دو رخ تو گر قمرستی به فلک بر
[M2]خورشید یکی ذره ز نور قمرستی
[B][M1]چون دو لب تو گر شکرستی به جهان در
[M2]صد بدرهٔ زر قیمت یک من شکرستی
[B][M1]هرچند بکوشم دل تو رام نگردد
[M2]آه از دل سخت تو که گویی حجرستی
[B][M1]گر یک شب تا روزمرا بی‌غم و غمّاز
[M2]آن شخص لطیف تو در آغوش و برستی
[B][M1]در گردن تو هستی دستیم حمایل
[M2]دست دگرم گرد میان و کمرستی
[B][M1]گر نیستی از جور دلت چون حجرای دوست
[M2]با عارض سیمین تو کارم چو زرستی
[B][M1]گر دل تو ربودی و مرا زآن خبری نیست
[M2]ای‌کاش تو را زانچه ربودی خبرستی
[B][M1]از دل خبری یافتمی از سر زلفت
[M2]گرنه چو دلم زلف تو آسیمه سرستی
[B][M1]بد گشت مرا حال ز بیداری چشمت
[M2]گر داد لبت نیستی آن بد بترستی
[B][M1]بد نیستی از وسوسهٔ چشم تو کارم
[M2]گر چون دل شمس الامرا دادگرستی
[B2]شمسی‌که ازو در همه آفاق شعاع است
در دولت او هرکه نصیرست شجاع است
[B][M1]گر عارض تو چون گل پربار نبودی
[M2]از عشق‌ گُلت در دل من خار نبودی
[B][M1]ور نیمهٔ دینار نبودی دهن تو
[M2]بر چهرهٔ من‌گونهٔ دینار نبودی
[B][M1]گر مایل بیداد نبودی دل تو یار
[M2]بر روی زمین جز تو مرا یار نبودی
[B][M1]ور غمزهٔ تو خواب نبردی به شب از من
[M2]تا وقت سحر نالهٔ من زار نبودی
[B][M1]بیچاره دل من نشدی خسته و غمخوار
[M2]گر بستهٔ آن نرگس خونخوار نبودی
[B][M1]چشمم نشدی بر سمن زرد گهربار
[M2]گر فتنهٔ آن لعل شکربار نبودی
[B][M1]عالم همه تاریک شدی از شب زلفت
[M2]گر چون قمرت عارض و رخسار نبودی
[B][M1]نور قمر تو بگرفتی همه عالم
[M2]گر در شب زلف تو گرفتار نبودی
[B][M1]از چشم جفاکار تو بگریختمی من
[M2]گر دو لب شیرینت‌ وفادار نبودی
[B][M1]شیرین لب تو هست همه ساله وفادار
[M2]چشم تو چه بودی که جفاکار نبودی
[B][M1]گر قامت تو تیر نبودی مژه پیکان
[M2]شخصم چو زره پشت کمان‌وار نبودی
[B][M1]جانم چو دلم خستهٔ پیکان تو گشتی
[M2]گر در کنف سید احرار نبودی
[B2]آن میر که تاج نسب‌ گیلکیان است
از جود و کرم بر صفت برمکیان است
[B][M1]بی‌ وصل تو دل در برم آرام نگیرد
[M2]بی‌ صحبت تو کار من اندام نگیرد
[B][M1]تو دولت پدرامی و خرم دل آن ‌کس
[M2]کو فال جز از دولت پدرام نگیرد
[B][M1]زلفین تو دامی است که صیدش دل خاص است
[M2]دامی عجب است آنکه دل عام نگیرد
[B][M1]خورشید به شبگیر جهان را نفروزد
[M2]تا روشنی از عالم تو وام نگیرد
[B][M1]گل وقت بهاران نشود درخور گلشن
[M2]تا گونهٔ آن چهرهٔ گل فام نگیرد
[B][M1]شیرینی ‌گفتار تو دانه است و دل من
[M2]مرغی است که بی ‌دانه ره دام نگیرد
[B][M1]هرچند مراد تو چنان است ‌که یک چند
[M2]دستم قدح و جام غم انجام نگیرد
[B][M1]دستی ‌که سر زلف تو گیرد همه‌وقتی
[M2]نیکو نبود گر قدح و جام نگیرد
[B][M1]درکار هوای تو هر آن‌ کس که بود خام
[M2]پخته نشود تا که می خام نگیرد
[B][M1]وان ‌کس که ز عشق تو بود در طلب نام
[M2]تا نام تو از بر نکند نام نگیرد
[B][M1]اندر شکن زلف تو پیدا نشود دل
[M2]تا زلف تو بر عارضت آرام نگیرد
[B][M1]زان ‌گونه که در معرکه پیدا نشود فتح
[M2]تا میر به ‌کف نیزه و صمصام نگیرد
[B2]میری ‌که حُسام او در دین محمد
اخلاق علی دارد و آیین محمد
[B][M1]زلفین تو پرحلقه و پربند و شکن شد
[M2]بند و شکن و حلقهٔ او توبه شکن شد
[B][M1]کارش همه فراشی و نقاشی بینم
[M2]فرّاش گل و لاله و نقاش سمن شد
[B][M1]آن‌کس‌ که خبر یافت‌ که مشک از ختن آرند
[M2]چون بوی خطت دید چو آهوی ختن شد
[B][M1]وان‌ کس ‌که همی‌گفت عقیق از یمن آید
[M2]چون رنگ لبت دید چرا سوی یمن شد!؟
[B][M1]تا عشق تو ره یافت به جان و تن من در
[M2]سوزندهٔ جان گشت و گدازندهٔ تن شد
[B][M1]من عشق تو را چون تن و جان دوست گزینم
[M2]عشق تو چرا دشمن جان و تن من شد
[B][M1]افتاد به چاه ذقنت خسته دل من
[M2]زان روی تو را نام بت چاه ذقن شد
[B][M1]از چاه برآرم دل خویش از قبل آنک
[M2]زلف سیهت بر سرآن چاه رسن شد
[B][M1]امروز بتان با تو به عید آمده بودند
[M2]هر بت که به روی تو نگه کرد شمن شد
[B][M1]بالای تو چون سرو چمن بود به میدان
[M2]بس کس که چو من عاشق آن سرو چمن شد
[B][M1]بس عاشق بیچاره که اندر صف عشاق
[M2]از حسرت تو خسته دل و بسته دهن شد
[B][M1]بس شاعر وصّاف که بگشاد دهان را
[M2]هم چاکر و مداح سرافراز زَمَن شد
[B2]پیری‌که به تدبیر سرافراز جهان شد
وز بیم سنانش به جهان خصم جهان شد
[B][M1]صدری که از او دولت فرخنده بها یافت
[M2]بدری که از او ملت پاینده ضیا یافت
[B][M1]خورشید سما یافت ز روشن دل او نور
[M2]چونانکه قمر نور زخورشید سما یافت
[B][M1]در ملک شه عالم و در دین پیمبر
[M2]کاری به سزا کرد و محلی به سزا یافت
[B][M1]بر خلق چو بگشاد دل و دست و در خویش
[M2]رغبت به دعا کرد و بزرگی به دعا یافت
[B][M1]فردا بودش خُلد جزا از مَلَک العرش
[M2]کامروز قبول از ملک‌العرش جزا یافت
[B][M1]جز مهتری وجود و سخا پیشه ندارد
[M2]وین منزلت از مهتری و جود و سخا یافت
[B][M1]هر شخص که بر چشمهٔ جودش گذری کرد
[M2]جون خضر به دهر اندر جاوید بقا یافت
[B][M1]تا عالم را همت او گشت معالج
[M2]از همت او عالم بیمار شفا یافت
[B][M1]لطفی است مگر باد صبا را ز ضمیرش
[M2]زیرا که جهان تازگی از باد صبا یافت
[B][M1]کهسار نیابد مطر ابر بهاری
[M2]چندان که از او مرد ثناگوی عطا یافت
[B][M1]چون آینهٔ روشن و چون آب مروق
[M2]اندر صفتش خاطر مداح صفا یافت
[B][M1]بی‌همت او بود چو مرغی به قفس در
[M2]چون همت او دید بپرید و هوا یافت
[B2]تا فضل و کرم سیرت و عادت بود او را
همواره بزرگی و سعادت بود او را
[B][M1]ایزد چو مر او را به وجود از عدم آورد
[M2]گویی ز عدم صورت جود و کرم آورد
[B][M1]بر درگه او چرخ میان بست رهی‌وار
[M2]در خدمت او چون رهیان سر به خم آورد
[B][M1]هرجند که سیاره بلندست به مقدار
[M2]بختش سر سیاره به زیر قدم آورد
[B][M1]در ملک هر آن وقت که کاری به هم افتاد
[M2]دلهای پراکنده به‌ همت به هم آورد
[B][M1]هشیاری و بیداری او کرد کفایت
[M2]کاری‌که قضا پیش سپاه و حشم آورد
[B][M1]بِفْراشت به میدان شجاعت عَلَم فتح
[M2]تا ملک قهستان همه زیر علم آورد
[B][M1]برداشت به دیوان سخاوت قلم جود
[M2]تا نام کریمان همه زیر قلم آورد
[B][M1]هرکس به سوی مجلس او برد مدیحی
[M2]از مجلس او قافله‌های نِعَم آورد
[B][M1]نه ذوالیزن آورد و نه حاتم به عرب در
[M2]آن رسم پسندیده که او در عجم آورد
[B][M1]هرکس به جهان محتشمی بافت ز یسری
[M2]ایام چو او داور با محتشم آورد
[B][M1]او در شرف و مرتبه بیش از دگران است
[M2]زیرا که چو او گردش ایام‌ کم آورد
[B2]در مرتبهٔ جاه ز عیّوق‌ گذشته است
وز قدر ز اندیشهٔ مخلوق‌ گذشته است
[B][M1]ای آنکه جهان را همه فخر از حسب توست
[M2]وی آنکه شهان را همه فخر از نسب توست
[B][M1]رخشنده چو خورشیدی و برنده چو شمشیر
[M2]تا شمس و حُسام از همه میران لقب توست
[B][M1]در دولت اگر مکتسب توست بزرگی
[M2]موروث بزرگان تبع مکتسب توست
[B][M1]گر خلق جهان در طلب دولت باشند
[M2]دولت ز همه خلق جهان در طلب توست
[B][M1]سوزنده‌تر از آتش تیزی به‌ گه خشم
[M2]کز قعری ثَری تا به ثریا لهب توست
[B][M1]جان شاد شود چون تو نهی سوی طرب روی
[M2]گویی که همه شادی جان در طرب توست
[B][M1]آموخته داری ادب از مجلس شاهان
[M2]تعلیم گرِ مجلس شاهان ادب توست
[B][M1]مختار کریمان تویی از جمع خلایق
[M2]کز دفتر اخلاق کرم منتخب توست
[B][M1]در ملک سلاطین سلب توست زاقبال
[M2]وز دولت پیروز طراز سلب توست
[B][M1]خواهی تو که قانون عجایب بشناسی
[M2]قانون عجایب قلم بوالعجب توست
[B][M1]بر روز همی تا به قلم نقش کنی شب
[M2]روز همه خصمان چون شب از روز و شب توست
[B2]تقدیر مگر بر قلمت راز گشادست
تا چرخ در غیب به او بازگشادست
[B][M1]ای بار خدای همه اعیان زمانه
[M2]ای نادره و معجز دوران زمانه
[B][M1]آراسته از سیرت ورای و هنر توست
[M2]ملک ملک مشرق و سلطان زمانه
[B][M1]جاه و خطر و قدر زمانه ز تو بینم
[M2]گویی‌ که تویی چشم و دل و جان زمانه
[B][M1]هست از قبل تاختن و باختن تو
[M2]گوی ظفر اندر خم چوگان زمانه
[B][M1]همواره زمان است به فرمان تو چونانک
[M2]هستند همه خلق به فرمان زمانه
[B][M1]اَ‌رْجو که شکسته نشود تا به قیامت
[M2]سوگند فلک با تو و پیمان زمانه
[B][M1]ای نایب پیغمبر در نصرت اسلام
[M2]من‌ گشته زاحسان تو حَسّان زمانه
[B][M1]احسان تورا من به غنیمت شمرم زانک
[M2]یابم پس از احسان تو احسان زمانه
[B][M1]هرچندکه جز طبع و دل و خاطر من نیست
[M2]در نظم سخن حجت و برهان زمانه
[B][M1]برهان من و حجت من نیست که نظمم
[M2]جز مدح تو در مجلس اعیان زمانه
[B][M1]گر من سر و سامان زمانه نشناسم
[M2]رای تو شناسد سروسامان زمانه
[B2]داند ملک‌العرش که مشتاق توام من
مداح تو و شاکر اخلاق توام من
[B][M1]تا دهر بود کار تو پروردن دین باد
[M2]و ایزد به همه کار تو را یار و معین باد
[B][M1]تا جوهر تو هست ز اقبال مرکب
[M2]بر درگه تو مرکب اقبال به زین باد
[B][M1]تا هست در انگشت تو انگشتری ملک
[M2]رای تو در انگشتری ملک نگین باد
[B][M1]هر حصن‌ که تقدیر به تأیید برآرد
[M2]آن حصن به تدبیر صواب تو حصین باد
[B][M1]بر ناصح تو چرخ فزایندهٔ مهر است
[M2]از حاسد تو دهر ستایندهٔ کین باد
[B][M1]در رزم چو از عزم تو گسترده شود دام
[M2]صید تو در آن دام همه شیر عرین باد
[B][M1]چون تو علم فتح برآری به فلک بر
[M2]زیر قدمت دیدهٔ بدخواه دفین باد
[B][M1]تا نعمت و راحت صفت خلد برین است
[M2]هر مجلس تو بر صفت خلد برین باد
[B][M1]تا ماء معین پاک و گوارنده و صاف است
[M2]می در قدح و جام تو چون ماء معین باد
[B][M1]در مجلس تو مطرب و در بزم تو ساقی
[M2]سرو سمن اندام و بت سیم سرین باد
[B][M1]هر دم ز در خالق و ذریهٔ آدم
[M2]پروانهٔ رحمت سوی تو روح‌الامین باد
[B2]شادست به تو دولت و شادی تو به‌دولت
همواره چنین خواهم و همواره چنین باد
[END]