[START][A]
[B][M1]تا ما ره تسبیح و ثنا می پوییم
[M2]«سبحانک لاعلم لنا» می گوییم
[B][M1]لوح طلب از حرف دعا می شوییم
[M2]چون درخور ماست آنچه ما می گوییم
[A]
[B][M1]از ساحت دل گرد ریا رفتن به
[M2]وانگه گهر حمد و ثنا سفتن به
[B][M1]لیکن چو زبان علم ازان کوتاه است
[M2]«سبحانک لا علم لنا» گفتن به
[A]
[B][M1]دل گوهر سبحه محبت می سفت
[M2]وز ساحت جان غبار غفلت می رفت
[B][M1]یک غنچه ز باغ حسن جانان بشکفت
[M2]جلت سبحات وجهه الباقی گفت
[A]
[B][M1]روشن گهری که جان پاکان سفته ست
[M2]گرد غفلت ز خوابناکان رفته ست
[B][M1]کان الله ولا شی ء معه گفت یکی
[M2]وان دیگری الان کما کان گفته ست
[A]
[B][M1]تا تو نزنی طعن کسی در عالم
[M2]زانسان که زدند قدسیان بر آدم
[B][M1]ایزد به زبان جمله عالم هر دم
[M2]گوید «انی اعلم ما لا تعلم »
[A]
[B][M1]جانا لبم از ذکر تو خاموش مباد
[M2]یاد تو ز خاطرم فراموش مباد
[B][M1]هرجا ز شمایلت حدیثی گذرد
[M2]ذرات وجود من بجز گوش مباد
[A]
[B][M1]از شهر عدم آمده ام سوی وجود
[M2]افتاده غریبم به سرکوی وجود
[B][M1]گفتی که درین کوی چه خواهی جامی
[M2]خواهم عدمی که نشنود بوی وجود
[A]
[B][M1]آنم که به عهد عشقبازی گروم
[M2]حاشا که به غیر عشقبازی گروم
[B][M1]همواره قدم بر قدم عشق روم
[M2]کی حکم حکیم و متکلم شنوم
[A]
[B][M1]تا کی ز تصوف خر و بار آوردن
[M2]بر جای یکی نکته هزار آوردن
[B][M1]خاموش که حاصل همه یک سخن است
[M2]روی از همه تافتن به یار آوردن
[A]
[B][M1]تا پیش تو ای شمع چگل مردودم
[M2]با دود دل از سوختگان معدودم
[B][M1]از آه دل ایستاده بر سر دودم
[M2]از آه همانا الف ممدودم
[A]
[B][M1]قد قل الی میلک ای جان و جهان
[M2]و اعتاص علی نیلک ای جان و جهان
[B][M1]دست املم به جیب وصلت نرسید
[M2]فالان یدی و ذیلک ای جان و جهان
[A]
[B][M1]من کیستم از شهر خرد تاخته ای
[M2]در عشق بتان دینی دین باخته ای
[B][M1]خانه به خرامات مغان ساخته ای
[M2]از هرچه نه عشق خانه پرداخته ای
[A]
[B][M1]رسوا شده لولیی ربالی دردست
[M2]از کوی خرابات همی آمد مست
[B][M1]با خویشتن این ترانه می زد پیوست
[M2]کای وای کسی که از خود و خلق نرست
[A]
[B][M1]ای خوانده به عزم رفتن افسون همه
[M2]بگرفته غمت درون و بیرون همه
[B][M1]ما زنده به آنیم که بازآیی زود
[M2]گر دیر آیی به گردنت خون همه
[A]
[B][M1]ای کشته مرا به تیغ لاغ و لابه
[M2]دور از تو به سان ماهیم بر تابه
[B][M1]من غرقه به خون بی تو و توبا دگران
[M2]همخانه و همخوابه و هم گرمابه
[A]
[B][M1]گاهی ز غمت چو ابر گرینده شوم
[M2]گاهی به رخت چو برق در خنده شوم
[B][M1]تو جان منی ز رفتن و آمدنت
[M2]نبود عجب ار بمیرم و زنده شوم
[A]
[B][M1]بستی کمر وداع و زین شیوه مرا
[M2]هم دست زکار رفت و هم پای ز جا
[B][M1]نی دست که دامن تو گیرم که مرو
[M2]نی پای که در پی تو آیم که بیا
[A]
[B][M1]شوخی که بلای دل و دین افتاده ست
[M2]برخاک ره از خانه زین افتاده ست
[B][M1]او پرتو خورشید جمال ازل است
[M2]از وی چه عجب گر به زمین افتاده ست
[A]
[B][M1]روزی که سوی اهل وفا می آیی
[M2]افتان خیزان همچو صبا می آیی
[B][M1]تازان تازان همی روی از بر ما
[M2]لنگان لنگان به سوی ما می آیی
[A]
[B][M1]چون دیده ببندم به خیال تو خوشم
[M2]چون بگشایم به خط و خال تو خوشم
[B][M1]القصه چه در خواب و چه در بیداری
[M2]دایم به تماشای جمال تو خوشم
[A]
[B][M1]جانا بنشین و زان دو لب در گوشم
[M2]گوش یک سخن و ز ناله کن خاموشم
[B][M1]ور نی ز خراش دل خود بخروشم
[M2]خود را و تو را به عالمی بفروشم
[A]
[B][M1]چون سوی من ای جان و جهان دیر آیی
[M2]خواهی بکشی زودم ازان دیر آیی
[B][M1]گر عمر نهم نام تو یا جان چه عجب
[M2]چون عمر روی زود چو جان دیر آیی
[A]
[B][M1]وای دل آن که دلستانش برود
[M2]وز باغ نظر سرو روانش برود
[B][M1]گفتی که به رفتنم رضا ده هیهات
[M2]چون زنده رضا دهد که جانش برود
[A]
[B][M1]روزی بینی مرا به خاک افتاده
[M2]وز تیغ اجل به سینه چاک افتاده
[B][M1]جان روی به عالم بقا آورده
[M2]تن بر سر بستر هلاک افتاده
[A]
[B][M1]بی کار دلا به کارفرما نرسی
[M2]اینجا نکنی کار بدانجا نرسی
[B][M1]کار خود از امروز به فردا مفکن
[M2]ترسم که از امروز به فردا نرسی
[A]
[B][M1]یارب ز زیان و سود خویشم برهان
[M2]وز نسبت بخل و جود خویشم برهان
[B][M1]من ناخوشیی که دارم از خود دارم
[M2]از ناخوشی وجود خویشم برهان
[A]
[B][M1]تا ترک عوایق و علایق نکنی
[M2]قطع نظر ازکل خلایق نکنی
[B][M1]در قبله توحید ز روی اخلاص
[M2]یک سجده شایسته لایق نکنی
[A]
[B][M1]تا کی طلب جانان چون نادانان
[M2]زین شعبده بازکان افسون خوانان
[B][M1]خواهی که به جانان برسی رو گم کن
[M2]تن در دل و دل در جان جان در جانان
[A]
[B][M1]یک نیمه ز عمر در بطالت بگذشت
[M2]یک نیمه به تشویر و خجالت بگذشت
[B][M1]عمری که دمی ازو جهانی ارزد
[M2]بنگر به چه حیلت و چه حالت بگذشت
[A]
[B][M1]هر گه خوانی «الف بی » ای حورنژاد
[M2]از دست دو «دال و الفت » خواهم داد
[B][M1]تا نتواند به «میم » تو چشم گشاد
[M2]انگشت نهم ز رشک بر دیده «صاد»
[A]
[B][M1]بر عزم سفر دلی ز گیتی ناشاد
[M2]رفتم به وداع آن بت حور نژاد
[B][M1]می کرد وداع و اشکریزان می گفت
[M2]رفتی و گذاشتی مرا شرمت باد
[A]
[B][M1]جانانه که آمد گل و گلشن همه او
[M2]در گلشن جان سنبل و سوسن همه او
[B][M1]برداشته از میانه پندار دویی
[M2]هم او همه گشته و هم من همه او
[A]
[B][M1]گاهی کشیم به رفتن ای عشوه پرست
[M2]گه ز آمدن از نیست مرا سازی هست
[B][M1]تا چند گهی کشی و گه زنده کنی
[M2]یکباره برفتی و بکشتی و برست
[A]
[B][M1]دیوانه شکل دین برانداز توام
[M2]مفتون دو لعل نغمه پرداز توام
[B][M1]ای وای من آن زمان که ماند محروم
[M2]دیده ز جمال و گوش ازآواز توام
[A]
[B][M1]در دیده ز تو ابر بهاری دارم
[M2]بر چهره شکفته لاله زاری دارم
[B][M1]لطفی بنما و پرده از طلعت خویش
[M2]بگشا که عظیم انتظاری دارم
[A]
[B][M1]دیدار تو ای یار پسندیده من
[M2]حیف است بدین دیده غمدیده من
[B][M1]در دیده من نشین وبگشای نقاب
[M2]خود بین رخ خویش لیک از دیده من
[A]
[B][M1]از لجه هجر ساحلی می خواهم
[M2]در ساحت وصل منزلی می خواهم
[B][M1]اینها همه علت است بی خواهش خویش
[M2]مستغرق عشق تو دلی می خواهم
[A]
[B][M1]رفت آنکه طلبگار وصالت باشم
[M2]جویای رخ خجسته فالت باشم
[B][M1]بنمای جمال عشق عشاق خودم
[M2]تا عاشق عاشق جمالت باشم
[A]
[B][M1]خوش با دگرانی ای به رخ رشک پری
[M2]بر من همه راه ناخوشی می سپری
[B][M1]چون دولت سود وصل تو یافت نشد
[M2]در ماتم نایاب من و نوحه گری
[A]
[B][M1]با تیغ تو گر سرنفرازم چه کنم
[M2]سر در ره عشق تو نبازم چه کنم
[B][M1]چون دولت یافت نشد نصیب دگران
[M2]با محنت نایاب نسازم چه کنم
[A]
[B][M1]گفتی که سیاه است تو را خرقه به رنگ
[M2]آورده ام این رنگ من از دیر فرنگ
[B][M1]هر لحظه چو ناقوس کشم از دل تنگ
[M2]از دوری آن دیر جگر سوز آهنگ
[A]
[B][M1]آن مه که به دل حرف وفا کرده درست
[M2]دی بود به حمام پس از صبح نخست
[B][M1]آبی به سرم ریخت ز سرچشمه لطف
[M2]وز لوح دلم نقش بتان پاک بشست
[A]
[B][M1]قلبی بصفاء خدکم مفتون
[M2]نطقی بصفات قدکم موزون
[B][M1]از عشق شما جنون من نیست عجب
[M2]انتم لیلی و صبکم مجنون
[A]
[B][M1]ای از تو مرا گوش پر و دیده تهی
[M2]خوش آنکه ز گوش پای در دیده نهی
[B][M1]تو مردم دیده ای نه آویزه گوش
[M2]از گوش به دیده آکه در دیده بهی
[A]
[B][M1]ای پایه بخل از تو شده پست سخا
[M2]وز ساغر لطف تو جهان مست سخا
[B][M1]می بود سخا پی سپر بخل شده
[M2]بگرفت سخای دست تو دست سخا
[A]
[B][M1]از زیب خطت عذار نایافته زین
[M2]نبود ز تو تا مه سر مویی مابین
[B][M1]باشد زشعاع رخ دو چشم تو دو عین
[M2]بینی الفی کشیده بین العینین
[A]
[B][M1]گل گر چه کشد سرزنش از خار درشت
[M2]رو با تو و بر درخت خود دارد پشت
[B][M1]با قد تو شاخ گل مگر دعوی کرد
[M2]کش گل به طپانچه می زند غنچه به مشت
[A]
[B][M1]خورشید می آنکه ساقی و دور مدام
[M2]دیده ست ز تدویر صراحیش مقام
[B][M1]بر حلق صراحی گذرد چون مه نو
[M2]در دایره جام شود ماه تمام
[A]
[B][M1]بشکافت زمین به سبزه و گل بشکفت
[M2]شد در چمن آشکار اسرار نهفت
[B][M1]گر بود کدورتی ز دی جنبش باد
[M2]از سایه شاخ ساخت جاروب و برفت
[A]
[B][M1]پیری دیدم ز نقش هستی ساده
[M2]قفل همه مشکلات را بگشاده
[B][M1]گفتم که اراده چیست ای آزاده
[M2]فرمود که ترک ما علیه العاده
[A]
[B][M1]ای نطق تو آب زندگی را منبع
[M2]در هر نفست نفیس گنجی مودع
[B][M1]آلوده مکن دهان بما لا یعنی
[M2]فرسوده مکن زبان بما لاینفع
[A]
[B][M1]جامی عمری به خلق عالم پیوست
[M2]زان شیوه نیامدش بجز باد به دست
[B][M1]فارغ ز همه کنون به کنجی بنشست
[M2]از دوستی و دشمنی خلق برست
[A]
[B][M1]هستم ز علایق جهان آزاده
[M2]دارم همه اسباب طرب آماده
[B][M1]اشعار ندیم و کسب دانش معشوق
[M2]دفتر دف و کلک نی سیاهی باده
[A]
[B][M1]در دایره وفا نیی یک ساعت
[M2]بی داعیه جفا نیی یک ساعت
[B][M1]گر از نظرم جدا شدی باکی نیست
[M2]چون از دل من جدا نیی یک ساعت
[A]
[B][M1]ماییم ز فیض جود آن جان و جهان
[M2]فانی شده در شهود آن جان و جهان
[B][M1]بس نیست شدیم و هست تا روشن شد
[M2]نابود جهان و بود آن جان و جهان
[A]
[B][M1]گر بیدارم اسیر صد شور و شرم
[M2]ور در خوابم ز عقل و دین بی خبرم
[B][M1]هرگه که به حال خویشتن درنگرم
[M2]خواهم که لباس عمر بر خود بدرم
[A]
[B][M1]ای خواجه به کوی اهل دل منزل کن
[M2]در پهلوی اهل دل دلی حاصل کن
[B][M1]خواهی بینی جمال معشوق ازل
[M2]آیینه تو دل است رو در دل کن
[A]
[B][M1]دل بهر تو صد تیغ ملامت خورده ست
[M2]صد زخم ز تیغت به قیامت برده ست
[B][M1]در عهد تو چون کسی سلامت طلبد
[M2]روزی که تو زاده ای سلامت مرده ست
[A]
[B][M1]دل را ز تو غیر روشنی خود چه رسد
[M2]جان را به تو جز فروتنی خود چه رسد
[B][M1]در عشق تو نیست طاقت دوستیم
[M2]با خلق جهان به دشمنی خود چه رسد
[A]
[B][M1]ای خواجه مرا به لطف خود پروری
[M2]زآوردن پشت و دنبه فربه کردی
[B][M1]بنشستی و دنبه را به رغبت خوردی
[M2]بردی به شکم آنچه به پشت آوردی
[A]
[B][M1]سنبوسه که دی خواجه فرستاد به من
[M2]آورد یکی شوخ پریزاد به من
[B][M1]بنشست وز سنبوسه که آورد دو دانگ
[M2]خود خورد و چهار دانگ را داد به من
[A]
[B][M1]بر ظلم خود ار تو ایست خواهی کردن
[M2]سرمایه عمر نیست خواهی کردن
[B][M1]زین گونه که کافر مظالم شده ای
[M2]آخر ده خود دویست خواهی کردن
[A]
[B][M1]خوش آنکه به صد پاره چو میغت بینم
[M2]جان داده به افسوس و دریغت بینم
[B][M1]بی تیغ شدی کشته چو قاضی گشتی
[M2]خواهم پس ازین کشته به تیغت بینم
[A]
[B][M1]نی در دستم ز گنج دانش درمی
[M2]نی از پایم به راه بینش قدمی
[B][M1]خوش آنکه ز لطف سود نوک قلمی
[M2]بگذاشت به لوح هستی از من رقمی
[A]
[B][M1]از دعوی و بارنامه بگرفت دلم
[M2]وز گفت و شنید عامه بگرفت دلم
[B][M1]ای شاه قلندران خدارا نظری
[M2]کز ریش و فش و عمامه بگرفت دلم
[A]
[B][M1]نوباوه بستان لطایف سخن است
[M2]دیباچه دیوان معارف سخن است
[B][M1]سری که مقدسان ازان محرومند
[M2]سر بر زده از زبان عارف سخن است
[A]
[B][M1]این نسخه کزو عهد کهن شد تازه
[M2]وافتاد به هر مقام ازو آوازه
[B][M1]جلدش باد از ادیم فیروزه چرخ
[M2]وز تافته رشته های خور شیرازه
[A]
[B][M1]هر دم طرحی زمانه بنیاد کند
[M2]دلهای شکسته را ازان شاد کند
[B][M1]نقشی بکشد ز نو بر این لوح کهن
[M2]تا آینده گذشته را یاد کند
[A]
[B][M1]این مرغ خجسته فر که میمون بادا
[M2]پروازگهش فراز گردون بادا
[B][M1]از اوج قبول بال اقبال زنان
[M2]بر شاه جهانیان همایون بادا
[A]
[B][M1]این نسخه که نزهتگه عقل و جان است
[M2]در خوبی او چشم خرد حیران است
[B][M1]خرم چمنیست از گل و ریحان پر
[M2]اوراق گل و خطوط اوریحان است
[A]
[B][M1]خوش آنکه ز داغ عشق تابی دارد
[M2]در دیده ز ابر شوق آبی دارد
[B][M1]از همدمی بی خبران تافته روی
[M2]کنجی و کفافی و کتابی دارد
[A]
[B][M1]بر لوح زمانه نیست یک حرف صواب
[M2]از حرفه حرف خوانیش روی بتاب
[B][M1]بی گوش و زبان چه خوش بود فهم خطاب
[M2]زین خامش گویا که کتاب است کتاب
[A]
[B][M1]خوشتر زکتاب در جهان یاری نیست
[M2]در غمکده زمانه غمخواری نیست
[B][M1]هر لحظه ازو به گوشه تنهایی
[M2]صد راحت هست و هرگز آزاری نیست
[A]
[B][M1]ای دیده ز نقش تو نگارستانی
[M2]سلک مژه بی گل تو خارستانی
[B][M1]از مرغ خزان رسیده خاطر من
[M2]شد تحفه مجلست بهارستانی
[END]