[START][A]
[B][M1]ای خاک تو تاج سربلندان!
[M2]مجنون تو عقل هوشمندان!
[B][M1]خورشید ز توست روشنی گیر
[M2]بی‌روشنی تو چشمهٔ قیر
[B][M1]در راه تو عقل فکرت‌اندیش
[M2]صد سال اگر قدم نهد پیش،
[B][M1]نا آمده از تو رهنمایی
[M2]دورست که ره برد به جایی
[B][M1]جز تو همه سرفکندهٔ تو
[M2]هر نیست چو هست بندهٔ تو
[B][M1]تسکین‌ده درد بی‌قراران
[M2]مرهم نه داغ دل‌فگاران
[B][M1]بر سستی پیری‌ام ببخشای!
[M2]بر عجز فقیری‌ام ببخشای!
[B][M1]زین برف که بر گلم نشسته‌ست
[M2]بس خار که در دلم شکسته‌ست
[B][M1]خواهم که کند به سویت آهنگ
[M2]در دامن رحمتت زند چنگ
[B][M1]باشد به چو من شکسته‌رایی
[M2]زین چنگ زدن رسد نوایی
[A]
[B][M1]تاریخ‌نویس عشقبازان
[M2]شیرین‌رقم سخن ترازان
[B][M1]از سرور عاشقان چو دم زد
[M2]بر لوح بیان چنین رقم زد
[B][M1]کز «عامریان» بلند قدری
[M2]بر صدر شرف خجسته‌بدری
[B][M1]مقبول عرب به کارسازی
[M2]محبوب عجم به دلنوازی
[B][M1]از مال و منال بودش اسباب
[M2]افزون ز عمارت گل و آب
[B][M1]چون خیمه درین بساط غبرا
[M2]می‌بود مقیم کوه و صحرا
[B][M1]عرض رمه‌اش برون ز فرسنگ
[M2]بر آهوی دشت کرده جا تنگ
[B][M1]اشتر گله‌هاش کوه کوهان
[M2]چون کوه بلند، پر شکوهان
[B][M1]خیلش گذران به هر کناره
[M2]چون گلهٔ گور بی‌شماره
[B][M1]داده کف او شکست حاتم
[M2]بر بسته به جود، دست حاتم
[B][M1]سادات عرب به چاپلوسی
[M2]پیش در او به خاک‌بوسی
[B][M1]شاهان عجم ز بختیاری
[M2]با او به هوای دوستداری
[B][M1]از جاه هزار زیب و فر داشت
[M2]و آن از همه به، که ده پسر داشت
[B][M1]هر یک ز نهال عمر شاخی
[M2]وز شهر امل بلندکاخی
[B][M1]لیکن ز همه، کهینه فرزند
[M2]می‌داشت دلش به مهر خود بند
[B][M1]بر دست بود بلی ده‌انگشت
[M2]در قوت حمله، جمله یک مشت
[B][M1]باشد ز همه به سور و ماتم
[M2]انگشت کهین سزای خاتم
[B][M1]آری، بود او ز برج امید
[M2]فرخنده‌مهی تمام‌خورشید
[B][M1]فرخندگی مه تمامش
[M2]بیرون ز قیاس، و قیس نامش
[B][M1]سر تا قدم از ادب سرشته
[M2]بر دل رقم ادب نوشته
[B][M1]چون لعل لبش خموش بودی
[M2]بر روزن راز، گوش بودی
[B][M1]چون غنچهٔ تنگ او شکفتی
[M2]سنجیده هزار نکته گفتی
[B][M1]بینا، نظر پدر به حالش
[M2]خرم، دل مادر از جمالش
[B][M1]حالی‌ست عجب، که آدمیزاد
[M2]آسوده زید درین غم‌آباد
[B][M1]غافل که چه بر سرش نوشته‌ند
[M2]در آب و گلش چه تخم کشته‌ند
[B][M1]آن را که به عشق، گل سرشتند
[M2]وین حرف به لوح دل نوشتند،
[B][M1]شسته نشود ز لوحش این حرف
[M2]ور عمر کند به شست و شو صرف
[B][M1]قیس آن ز قیاس عقل بیرون
[M2]نامش به گمان خلق مجنون
[B][M1]ناگشته هنوز اسیر لیلی
[M2]می‌داشت به هر جمیله میلی
[B][M1]یک ناقهٔ رهگذار بودش
[M2]کرنده به هر دیار بودش
[B][M1]هر روز بر او سوار گشتی
[M2]پوینده به هر دیار گشتی
[B][M1]آهنگ به هر قبیله کردی
[M2]جویایی هر جمیله کردی
[B][M1]جمعی به دیار وی رسیدند
[M2]و آن میل و شعف ز وی بدیدند
[B][M1]گفتند که در فلان قبیله
[M2]ماهی‌ست چو حور عین جمیله
[B][M1]لیلی آمد به نام و، خیلی
[M2]هر سو به هواش کرده میلی
[B][M1]حسن رخش از صف برون است
[M2]هم خود برو و ببین که چون است!
[B][M1]از گوش مجوی کار دیده!
[M2]فرق است ز دیده تا شنیده
[B][M1]این قصه شنید قیس برخاست
[M2]خود را به لباس دیگر آراست
[B][M1]از شوق درون فغان برآورد
[M2]و آن ناقه به زیر ران درآورد
[B][M1]می‌راند در آرزوی لیلی
[M2]تا سر برود به کوی لیلی
[B][M1]چون مردم لیلی‌اش بدیدند
[M2]بر وی دم مردمی دمیدند
[B][M1]گفتند به نیکویی ثنایش
[M2]کردند به صدر خانه جایش
[B][M1]لیک از هر سو نظر همی تافت
[M2]از مقصد خود اثر نمی‌یافت
[B][M1]خون گشت ز ناامیدی‌اش دل
[M2]ناگاه برآمد از مقابل
[B][M1]آواز حلی و بانگ خلخال
[M2]گرداند سماع آن بر او حال
[B][M1]در حلهٔ ناز دید سروی
[M2]چون کبک دری روان‌تذروی
[B][M1]رویی ز حساب وصف بیرون
[M2]گلگونه نکرده، لیک گلگون
[B][M1]آهو چشمی که گویی آهو
[M2]چشمش به نظاره دوخت بر رو
[B][M1]هر موی ز زلف او کمندی
[M2]بر پای دلی نهاده بندی
[B][M1]گشتند به روی یکدگر خوش
[M2]در خرمن هم زدند آتش
[B][M1]آن پرده ز رخ گشاد می‌داشت
[M2]وین صبر و خرد به باد می‌داشت
[B][M1]آن ناوک زهردار می‌زد
[M2]وین زمزمهٔ هلاک می‌زد
[B][M1]آن از نم خوی جبین همی شست
[M2]وین دفتر عقل و دین همی شست
[B][M1]آن بر سر حسن و ناز می‌بود
[M2]وین سربه ره نیاز می‌بود
[B][M1]چون غنچه به هم دو سرو گلرنگ
[M2]کردند آغاز صحبتی تنگ
[B][M1]شد دیده چو بهره‌ور ز دیدار
[M2]گشتند شکرشکن به گفتار
[B][M1]هر یک به بهانه‌ای ز جایی
[M2]می‌گفت نبوده ماجرایی
[B][M1]نی شرح غم نو و کهن بود
[M2]مقصود سخن هم این سخن بود
[B][M1]غافل ز فریب این غم‌آباد
[M2]بودند ز بند هر غم آزاد
[B][M1]الا غم آن که چون سرآید
[M2]این روز وصال و، شب درآید،
[B][M1]دور از دلبر چگونه باشند
[M2]بی‌یکدیگر چگونه باشند
[B][M1]زرین علمی که مشرق افراخت
[M2]دور فلک‌اش به مغرب انداخت
[B][M1]قیس و لیلی ز هم بریدند
[M2]دیدند ز فرقت آنچه دیدند
[B][M1]آن ناقه به جای خویشتن راند
[M2]وین پای‌شکسته در وطن ماند
[A]
[B][M1]چون عیسی صبح، دم برآورد
[M2]وز زرد قصب، علم برآورد
[B][M1]قیس از دم اژدهای شب رست
[M2]وز آه و نفیر دم فروبست
[B][M1]بر ناقهٔ رهنورد دم زد
[M2]واندر ره بی‌خودی قدم زد
[B][M1]می‌راند نشید شوق خوانان
[M2]تا ساحت خیمه‌گاه جانان
[B][M1]در سایهٔ خیمه چون نه ره داشت
[M2]از دور زمام خود نگه داشت
[B][M1]نادیده ز خیمگی نشانی
[M2]می‌گفت به خیمه داستانی
[B][M1]کای قبلهٔ نور و حجلهٔ حور!
[M2]در سایه‌ات آفتاب مستور!
[B][M1]بر گریهٔ زار من ببخشای!
[M2]وز طلعت یار پرده بگشای!
[B][M1]چون میخ‌ام اگر رسد به سر سنگ
[M2]زینجا نکنم به رفتن آهنگ
[B][M1]من بودم دوش و گریه و سوز
[M2]وای ار گذرد چو دوش‌ام امروز
[B][M1]لیلی‌ست چو آب زندگانی
[M2]من تشنه‌جگر، چنانکه دانی
[B][M1]قیس ارچه نشد بلندآواز
[M2]در خیمه شنید لیلی آن راز
[B][M1]از پردهٔ خیمه چهره گلگون
[M2]آمد چون گل ز خیمه بیرون
[B][M1]بر ناقه ستاده قیس را دید
[M2]چون صبح به روی او بخندید
[B][M1]گفت: «ای زده دم ز مهر رویم!
[M2]بر جان تو داغ آرزویم
[B][M1]دردی که تو را نشسته در دل
[M2]یا کرده به سینهٔ تو منزل،
[B][M1]داری تو گمان که مرغ آن درد
[M2]تنها به دل تو آشیان کرد؟
[B][M1]هست ای ز تو باغ عیش خندان!
[M2]درد دل من هزار چندان
[B][M1]لیکن چو تو دم زدن نیارم
[M2]سوی تو قدم زدن نیارم
[B][M1]رازی که توانی‌اش تو گفتن
[M2]من نتوانم بجز نهفتن
[B][M1]عاشق زده کوس جامه‌چاکی
[M2]معشوق و لباس شرمناکی
[B][M1]عاشق غم دل به نامه پرداز
[M2]معشوق به جان نهفتن راز
[B][M1]عاشق نالد ز درد دوری
[M2]معشوق خموشی و صبوری
[B][M1]عاشق نالد ز پرده بیرون
[M2]معشوق به دل فرو خورد خون
[B][M1]عاشق ره جست و جو سپارد
[M2]معشوق به خانه پا فشارد
[B][M1]سازنده که ساز عشق پرداخت
[M2]معشوقی و عاشقی به هم ساخت
[B][M1]این هر دو نوا ز یک مقام‌اند
[M2]از یکدیگر جدا به نام‌اند»
[B][M1]چون قیس شنید این ترانه
[M2]برداشت سرود عاشقانه
[B][M1]می‌خواست که از هوای لیلی
[M2]چون سایه فتد به پای لیلی،
[B][M1]همزادانش دوان ز هر سوی
[M2]حاضر گشتند مرحبا گوی
[B][M1]دهشت‌زده گشت قیس از آنان
[M2]لب بست ز گفت و گوی جانان
[B][M1]می‌رفت دلی به درد و غم جفت
[M2]با خویشتن این سرود می‌گفت
[B][M1]کای قوم که همدمان یارید!
[M2]یک دم او را به من گذارید!
[B][M1]تا سیر جمال او ببینم
[M2]خرم به وصال او نشینم»
[B][M1]روزی زین‌سان به شب رسیدش
[M2]رنجی و غمی عجب رسیدش
[B][M1]شب نیز بدین صفت به سر برد
[M2]محمل به نشیمن سحر برد
[B][M1]پا ساخت ز سر، به راه لیلی
[M2]شد باز به خیمه‌گاه لیلی
[B][M1]بوسید به خدمت آستانه
[M2]بر پای ستاد، خادمانه
[B][M1]لیلی به درون خیمه‌اش خواند
[M2]بر مسند احترام بنشاند
[B][M1]هنگامهٔ عاشقی نهادند
[M2]سر نامهٔ عاشقی گشادند
[B][M1]لیلی و سری به عشوه‌سازیی
[M2]قیس و نظری به پاکبازی
[B][M1]لیلی و گره ز مو گشادن
[M2]قیس و دل و دین به باد دادن
[B][M1]القصه دو دوست گشته همدم
[M2]کردند اساس عشق محکم
[B][M1]آن بر سر صدر ناز بنشست
[M2]وین در صف عاشقی کمر بست
[B][M1]بردند به سر چنانکه دانی
[M2]در شیوهٔ عشق زندگانی
[A]
[B][M1]عنوان‌کش این صحیفهٔ درد
[M2]در طی صحیفه این رقم کرد
[B][M1]کز قیس رمیده‌دل چو لیلی
[M2]دریافت به سوی خویش میلی
[B][M1]می‌خواست که غور آن بداند
[M2]تا بهره به قدر آن رساند
[B][M1]روزی ...
[M2]قیس هنری درآمد از راه
[B][M1]رویی ز غبار راه پر گرد
[M2]جانی ز فراق یار پردرد
[B][M1]بوسید زمین و مرحبا گفت
[M2]بر لیلی و خیل او دعا گفت
[B][M1]لیلی سوی او نظر نینداخت
[M2]ز آن جمع به حال او نپرداخت
[B][M1]از عشوه کشید زلف بر رو
[M2]وز ناز فکند چین در ابرو
[B][M1]با هر که نه قیس، خنده‌آمیز
[M2]با هر که نه قیس، در شکر ریز
[B][M1]با هر که نه قیس، در تبسم
[M2]با هر که نه قیس، در تکلم
[B][M1]رو در همه بود و پشت با او
[M2]خوش با همه و درشت با او
[B][M1]قیس ار به رخش نظاره کردی
[M2]از پیش نظر کناره کردی
[B][M1]ور آن به سخن زبان گشادی
[M2]این گوش به دیگری نهادی
[B][M1]چون قیس ز لیلی این هنر دید
[M2]حال خود ازین هنر دگر دید
[B][M1]پرده ز رخ نیاز برداشت
[M2]وین نالهٔ جان گداز برداشت
[B][M1]کن رونق کار و بار من کو؟
[M2]و آن حرمت اعتبار من کو؟
[B][M1]خوش آنکه چو لیلی‌ام بدیدی
[M2]از صحبت دیگران بریدی
[B][M1]با من بودی، به من نشستی
[M2]با من ز سخن دهن نبستی
[B][M1]زو خواستمی به روزگاران
[M2]عذر گنه گناهکاران
[B][M1]کو با همه بی‌گناهی من
[M2]یک تن پی عذرخواهی من؟
[B][M1]گر می‌نشود شفیع من کس
[M2]این اشک چو خون شفیع من بس
[B][M1]لیلی چو غزل‌سرایی‌اش دید
[M2]وین نغمهٔ جان‌گداز بشنید،
[B][M1]آورد ز جمله رو به سویش
[M2]بگشاد زبان به گفت و گویش
[B][M1]شد در رخ او ز لطف خندان
[M2]گفت: «ای شه خیل دردمندان!
[B][M1]ما هر دو دو یار مهربانیم
[M2]وز زخمهٔ عشق در فغانیم
[B][M1]بر روی گره، میان مردم
[M2]باشد گره زبان مردم
[B][M1]عشقت که بود ز نقد جان به
[M2]چون گنج ز دیده‌ها نهان به»
[B][M1]چون قیس شنید این بشارت
[M2]شد هوشش ازین سخن به غارت
[B][M1]بر خاک چو سایه بی‌خود افتاد
[M2]در سایهٔ آن سهی‌قد افتاد
[B][M1]تا دیر که از زمین بجنبید
[M2]گفتند به خواب مرگ خسبید
[B][M1]بر چهره زدند آبش از چشم
[M2]آن آب نبرد خوابش از چشم
[B][M1]خوبان عرب ز جا بجستند
[M2]هنگامهٔ خویش برشکستند
[B][M1]رفتند همه فتان و خیزان
[M2]از تهمت قتل او گریزان
[B][M1]ننشست از آن پری‌رخان کس
[M2]او ماند همین و لیلی و بس
[B][M1]تا آخر روز حالش این بود
[M2]چون مرده فتاده بر زمین بود
[B][M1]چون روز گذشت و چشم بگشاد
[M2]چشمش به جمال لیلی افتاد
[B][M1]لیلی پرسید کای یگانه!
[M2]در مجمع عاشقان فسانه!
[B][M1]این بیخودی از کجا فتادت؟
[M2]وین بادهٔ بیخودی که دادت؟»
[B][M1]گفتا: «ز کف تو خوردم این می
[M2]وین باده تو دادیم پیاپی
[B][M1]بر من ز نخست تافتی روی
[M2]بستی ز سخن لب سخنگوی
[B][M1]کف در کف دیگران نهادی
[M2]رخ در رخ دیگران ستادی
[B][M1]پیش آمدم‌ات، فکندی‌ام پس
[M2]خوارم کردی به چشم هر خس
[B][M1]و آخر در لطف باز کردی
[M2]صد عشوه و ناز ساز کردی
[B][M1]چون پروردی به درد و صاف‌ام
[M2]یک جرعه نداشتی معاف‌ام
[B][M1]گفتی سخنان فتنه‌انگیز
[M2]کردی ز آن می به مستی‌ام تیز
[B][M1]گر بیخودی‌ای کنم چه چاره؟
[M2]من آدمی‌ام نه سنگ خاره!»
[B][M1]لیلی چو شنید این حکایت
[M2]گفتا به کرشمهٔ عنایت
[B][M1]با قیس، که: «ای مراد جانم!
[M2]قوت‌ده جسم ناتوانم!
[B][M1]دردی که توراست حاصل از من،
[M2]داغی که توراست بر دل از من،
[B][M1]درد دل من از آن فزون است
[M2]وز دایرهٔ صفت برون است»
[B][M1]شد قیس ز ذوق این سخن شاد
[M2]شادان رخ خود به خانه بنهاد
[A]
[B][M1]سر فتنهٔ نیکوان آفاق
[M2]چون ابروی خود به نیکویی طاق
[B][M1]یعنی لیلی نگار موزون
[M2]آن چون قیس‌اش هزار مجنون
[B][M1]چون دید که قیس حق‌شناس است
[M2]عشقش به در از حد و قیاس است،
[B][M1]در نقد وفاش هیچ شک نیست
[M2]محتاج گواهی محک نیست،
[B][M1]چون روز دگر به سویش آمد
[M2]جانی پر از آرزویش آمد،
[B][M1]خواهان رضای او به صد جهد
[M2]گفت‌اش پی استواری عهد:
[B][M1]«سوگند به ذات ایزد پاک
[M2]گردش‌ده چرخ‌های افلاک
[B][M1]سوگند به دیده‌های روشن
[M2]بر عالم راز پرتو افکن
[B][M1]سوگند به هر غریب مهجور
[M2]افتاده ز یار خویشتن دور
[B][M1]کز مهر تو تا مجال باشد
[M2]ببریدن من محال باشد
[B][M1]صد بار گر از غمت بمیرم
[M2]پیوند به دیگری نگیرم
[B][M1]کس همنفس‌ام مباد بی‌تو!
[M2]پروای کس‌ام مباد بی‌تو!
[B][M1]زین عهد که با تو بستم امروز
[M2]عهد همه را شکستم امروز»
[B][M1]لیلی چو کمر به عهد دربست
[M2]در مهد وفا به عهد بنشست
[B][M1]ترک همه کار و بار خود کرد
[M2]روی از همه کس به یار خود کرد
[B][M1]در وصل چو قیس جهد او دید
[M2]وین عهد وفا به عهد او دید،
[B][M1]وسواس محبتش فزون شد
[M2]و آن وسوسه عاقبت جنون شد
[B][M1]آمد به جنون ز پرده بیرون
[M2]«مجنون» لقبش نهاد گردون
[B][M1]در هر محفل که جاش کردند
[M2]«مجنون! مجنون!» نداش کردند
[A]
[B][M1]مسکین پدرش خبر چو ز آن یافت
[M2]چون باد به سوی او عنان تافت
[B][M1]مهر پدری ز دل زدش جوش
[M2]وز مهر کشیدش اندر آغوش
[B][M1]کای جان پدر! چه حال داری؟
[M2]رو بهر چه در وبال داری؟
[B][M1]امروز شنیده‌ام که جایی
[M2]دادی دل خود به دلربایی
[B][M1]در خطهٔ این خط مجازی
[M2]نیکو هنری‌ست عشقبازی،
[B][M1]لیکن همه کس به آن سزا نیست
[M2]هر منظر خوب، دلگشا نیست
[B][M1]لیلی که به چشم تو عزیزست،
[M2]نسبت به تو کمترین کنیزست
[B][M1]بردار خدای را دل از وی!
[M2]پیوند امید بگسل از وی!
[B][M1]وین نیز مقررست و معلوم
[M2]کن حی که به لیلی‌اند موسوم،
[B][M1]داریم درین نشیمن جنگ
[M2]صد تیغ به خون یکدگر رنگ
[B][M1]مجنون به پدر درین نصایح
[M2]گفت: «ای به زبان مهر، ناصح!
[B][M1]هر نکتهٔ حکمتی که گفتی
[M2]هر در نصیحتی که سفتی
[B][M1]با تو نه دل عتاب دارم،
[M2]لیکن همه را جواب دارم
[B][M1]گفتی که: شدی ز عشق مفتون
[M2]وز جذبهٔ عاشقی دگرگون
[B][M1]آری! نزنم نفس ز انکار
[M2]عشق است مرا درین جهان کار
[B][M1]هر کس که نه راه عشق ورزد
[M2]در مذهب من جوی نیرزد
[B][M1]گفتی: لیلی به حسن بالاست
[M2]لیکن به نسب فروتر از ماست
[B][M1]عاشق به نسب چکار دارد؟
[M2]کز هر چه نه عشق، عار دارد
[B][M1]گفتی که: بکش سر از هوایش!
[M2]اندیشه تهی کن از وفایش!
[B][M1]ترک غم عشق کار من نیست
[M2]وین کار به اختیار من نیست
[B][M1]گفتی که: به کین آن قبیله
[M2]داریم هزار کید و کینه
[B][M1]ما را که ز مهر سینه چاک است
[M2]از کینهٔ دیگران چه باک است»
[B][M1]بیچاره پدر چو قیس را دید
[M2]وز وی سخنان عشق بشنید
[B][M1]دربست زبان ز گفتن پند
[M2]بگست ز بند پند پیوند
[B][M1]انداخت ز فرط نیک‌خواهی
[M2]کارش به عنایت الهی
[A]
[B][M1]کی پردهٔ عاشقی شود ساز
[M2]بی‌زخمهٔ عیب‌جوی و غماز؟
[B][M1]غماز به لیلی این خبر برد
[M2]کز عشق تو قیس را دل افسرد
[B][M1]خاطر به هوای دیگری داد
[M2]باشد به لقای دیگری شاد
[B][M1]آمد پدر و گرفت دستش
[M2]با دختر عم نکاح بست‌اش
[B][M1]تو نیز نظر از او فروبند!
[M2]یاری بگزین و دل در او بند!
[B][M1]با اهل جفا، وفا روا نیست
[M2]پاداش جفا بجز جفا نیست
[B][M1]لیلی چو شنید این حکایت
[M2]کردش غم دل به جان سرایت
[B][M1]با قیس ز گردش زمانه
[M2]برداشت خطاب غایبانه
[B][M1]کای دلبر بی‌وفا چه کردی؟
[M2]با عاشق مبتلا چه کردی؟
[B][M1]با هم نه چنین کنند یاران
[M2]این نیست طریق دوستداران
[B][M1]لیلی به چنین غم جگرسوز
[M2]چون کرد شب سیاه خود روز
[B][M1]ناگه مجنون درآمد از راه
[M2]از لیلی و حال او نه آگاه
[B][M1]شد یارطلب به رسم هر بار
[M2]لیلی به عتاب گفت: «زنهار
[B][M1]ندهند ره اندر آن حریم‌اش
[M2]وز تیغ و سنان کنند بیم‌اش
[B][M1]گو دامن یار خویشتن گیر!
[M2]دنبالهٔ کار خویشتن گیر!
[B][M1]مسکین مجنون چو آن جفا دید
[M2]بسیار به این و آن بنالید
[B][M1]آن نالش او نداشت سودی
[M2]بنهاد به ره سر سجودی
[B][M1]گریان گریان ز دور برگشت
[M2]غمگین ز سرای سور برگشت
[B][M1]نادیده ز یار خود نصیبی
[M2]می‌گفت به زیر لب نسیبی:
[B][M1]پاکم ز گناه پیچ در پیچ
[M2]عشق است گناه من، دگر هیچ
[B][M1]آن را که بود همین گناهش
[M2]بر بی‌گنهی بس این گواه‌اش»
[B][M1]با خویش همی سرود مجنون
[M2]این نکتهٔ همچو در مکنون
[B][M1]وز دور همی شنید یاری
[M2]از آتش عشق، داغداری
[B][M1]برگشت و به لیلی‌اش رسانید
[M2]لیلی ز دو دیده خون چکانید
[B][M1]شد باز به عشق، تازه‌پیمان
[M2]وز کردهٔ خویشتن پشیمان
[B][M1]در خون دل از مژه قلم زد
[M2]بر پارهٔ کاغذی رقم زد:
[B][M1]«برخیز و بیا! که بیقرارم
[M2]وز کردهٔ خویش شرمسارم»
[B][M1]پیچید و به دست قاصدی داد
[M2]سوی سر عاشقان فرستاد
[B][M1]مجنون چو بخواند نامهٔ او
[M2]پا ساخت ز سر، چون خامهٔ او
[B][M1]ز آن وسوسه می‌تپید تا بود
[M2]و آن مرحله می‌برید تا بود
[A]
[B][M1]خوش‌نغمه مغنی حجازی
[M2]این نغمه زند به پرده‌سازی
[B][M1]چون یک چندی بر این برآمد
[M2]صد بار دل از زمین برآمد،
[B][M1]آن واقعه فاش شد در افواه
[M2]گشتند کسان لیلی آگاه
[B][M1]در گفتن این فسانهٔ راز
[M2]نمام زبان کشید و غماز
[B][M1]مشروح شد این حدیث درهم
[M2]با مادر لیلی و پدر هم
[B][M1]یک شب ز کمال مهربانی
[M2]در گوشهٔ خلوتی که دانی
[B][M1]فرزند خجسته را نشاندند
[M2]بر وی ز سخن گهر فشاندند:
[B][M1]کای مردم چشم و راحت دل!
[M2]کم شو نمک جراحت دل!
[B][M1]خلق از تو و قیس آنچه گویند
[M2]ز آن قصه نه نیکی تو جویند
[B][M1]زین گونه حکایت پریشان
[M2]رسوایی توست قصد ایشان
[B][M1]ز آن پیش که این سخن شود فاش
[M2]افتد سمری به دست او باش،
[B][M1]کوته کن از آن زبان مردم!
[M2]بر در ورق گمان مردم!
[B][M1]بردار ز قیس‌عامری دل!
[M2]وز صحبت او امید بگسل!
[B][M1]مستوره که رخ نهفته باشد
[M2]چون غنچهٔ ناشکفته باشد
[B][M1]آسوده بود به طرف گلزار
[M2]رسوا نشده به کوی و بازار
[B][M1]آلودهٔ هر گمان چه باشی؟
[M2]افتاده به هر زبان چه باشی؟
[B][M1]لیلی می‌کرد پندشان گوش
[M2]از آتش قیس سینه پرجوش
[B][M1]ایشان ز برون به پندگویی
[M2]لیلی ز درون به مهرجویی
[B][M1]چون رو به دیار آن دل‌افروز
[M2]شد قیس روان به رسم هر روز
[B][M1]آن مه ز حدیث شب خبر گفت
[M2]ناسازی مادر و پدر گفت
[B][M1]گفتا: «بنگر چه پیشم آمد!
[M2]بر ریش جگر چه نیشم آمد!
[B][M1]ز آن می‌ترسم که ناپسندی
[M2]ناگه برساندت گزندی»
[B][M1]مجنون چو شنید این سخن را
[M2]زد چاک ز درد پیرهن را
[B][M1]جانی و دلی ز غصه جوشان
[M2]برگشت بدین نوا خروشان
[B][M1]کای دل، پس از این صبور می‌باش!
[M2]وز هر چه نه صبر دور می‌باش!
[B][M1]هجری که بود مرا دلبر
[M2]وصل است و ز وصل نیز خوشتر
[B][M1]هر کس که نه بر رضای جانان
[M2]دارد هوس لقای جانان،
[B][M1]در دعوی عشق نیست صادق
[M2]نتوان لقب‌اش نهاد عاشق
[A]
[B][M1]مجنون چو به حکم آن دل‌افروز
[M2]محروم شد از زیارت روز
[B][M1]شب‌ها به لباس شب‌روانه
[M2]گشتی به ره طلب روانه
[B][M1]منزل به دیار یار کردی
[M2]و آنجا همه شب قرار کردی
[B][M1]گفتی ز فراق روز با او
[M2]صد قصهٔ سینه سوز با او
[B][M1]یک شب به هم آن دو پاک‌دامان
[M2]در کشور عشق نیک‌نامان
[B][M1]بودند نشسته هر دو تنها
[M2]انداخته در میان سخن‌ها
[B][M1]از مرده‌دلان حی، جوانی
[M2]در شیوهٔ عشق بدگمانی
[B][M1]بر صحبت تنگشان حسد برد
[M2]واندر حقشان گمان بد برد
[B][M1]شد روز دگر به خلوت راز
[M2]پیش پدرش فسانه‌پرداز
[B][M1]در خرمن خشکش آتش افروخت
[M2]ز آن شعله نخست خرمنش سوخت
[B][M1]آمد سوی لیلی آتش‌افکن
[M2]و آن راز شبانه ساخت روشن
[B][M1]بهر ادبش گشاد پنجه
[M2]گل را به تپانچه ساخت رنجه
[B][M1]چون نیلوفر ز زخم سیلی
[M2]کردش رخ لاله رنگ، نیلی
[B][M1]. . .
[M2]بعد از همه یاد کرد سوگند
[B][M1]کز جرات قیس ازین غم آباد
[M2]خواهم به خلیفه برد فریاد
[B][M1]او کیست که گاه صبح و گه شام،
[M2]در طرف حریم من زند گام؟
[B][M1]گر داد خلیفه داد من، خوش!
[M2]ورنی بندم من ستم‌کش،
[B][M1]در رهگذر وی از ستیزه
[M2]محکم بندی ز تیغ و نیزه
[B][M1]یا پای برون نهد ازین راه
[M2]یا دست کند ز عمر کوتاه
[B][M1]مجنون چو ازین حدیث جان‌سوز
[M2]آگاهی یافت، هم در آن روز،
[B][M1]گشت از تک و پوی، پای او سست
[M2]وز حرف امید، لوح دل شست
[B][M1]بنشست و کشید پا به دامان
[M2]از رفتن آشکار و پنهان
[B][M1]نی از غم خویش، از غم یار
[M2]کز جور پدر نبیند آزار
[A]
[B][M1]چون مانع دل‌رمیده مجنون
[M2]از صحبت آن نگار موزون
[B][M1]یعنی پدر بزرگوارش
[M2]آن در همه فن بزرگ کارش
[B][M1]برخاست به مقتضای سوگند
[M2]محمل به در خلیفه افکند،
[B][M1]بر خواند به رسم دادخواهی
[M2]افسانهٔ خویش را کماهی
[B][M1]کز «عامریان» ستیزه‌خویی
[M2]در بیت و غزل بدیهه گویی،
[B][M1]از قاعدهٔ ادب فتاده
[M2]خود را «مجنون» لقب نهاده،
[B][M1]افکنده ز روی راز پرده
[M2]صد پرده ز عشق ساز کرده
[B][M1]دارم گهری یگانه چون حور
[M2]از چشمزد زمانه مستور
[B][M1]جز آینه کس ندیده رویش
[M2]نبسوده به غیر شانه مویش
[B][M1]آن شیفته‌رای دیودیده
[M2]رسوا شدهٔ دهل دریده
[B][M1]از بس که زند ز عشق او دم
[M2]آوازهٔ او گرفت عالم
[B][M1]در جمله جهان یک انجمن نیست
[M2]کافسانه‌سرای این سخن نیست
[B][M1]بی‌حلقه زدن ز در درآید
[M2]پایش شکنم، به سر درآید
[B][M1]گر در بندم، درآید از بام
[M2]صبحش رانم، قدم زند شام
[B][M1]جز تو که رسد به غور من کس؟
[M2]از بهر خدا به غور من رس!
[B][M1]حرفی دو به خامهٔ عنایت
[M2]بنویس به میر آن ولایت
[B][M1]تا قاعدهٔ کرم کند ساز
[M2]وین حادثه از سرم کند باز»
[B][M1]دانست خلیفه شرح حالش
[M2]بنوشت به وفق آن مثالش
[B][M1]چون میر ولایت آن رقم خواند
[M2]مرکب سوی قیس و قوم اوراند
[B][M1]اندخت بساط داوری را
[M2]زد بانگ سران عامری را
[B][M1]قیس و پدرش به هم نشستند
[M2]اعیان قبیله حلقه بستند
[B][M1]منشور خلیفه کرد بیرون
[M2]مضمون وی آنکه: «قیس مجنون
[B][M1]کز لیلی و عشق او زند لاف،
[M2]بیرون ننهد قدم ز انصاف!
[B][M1]زین پس پی کار خود نشیند!
[M2]بر خاک دیار خود نشیند!
[B][M1]لیلی‌گویان غزل نخواند!
[M2]لیلی‌جویان جمل نراند!
[B][M1]پا بازکشد ز جستجویش!
[M2]لب مهر کند ز گفت و گویش!
[B][M1]منزل نکند بر آستانش!
[M2]محفل ننهد ز داستانش!
[B][M1]بر خاک درش وطن نسازد!
[M2]وز ذکر وی انجمن نسازد!
[B][M1]ور ز آنکه کند خلاف این کار،
[M2]باشد به هلاک خود سزاوار!
[B][M1]هر کس که کند به قتلش آهنگ
[M2]بر شیشهٔ هستی‌اش زند سنگ،
[B][M1]بر وی دیت و قصاص نبود!
[M2]سرکوبی عام و خاص نبود!
[B][M1]این واقعه را چو قوم دیدند
[M2]مضمون مثال را شنیدند،
[B][M1]بر قیس زبان دراز کردند
[M2]چشم شفقت فراز کردند
[B][M1]گفتند که: «غور کار دیدی؟!
[M2]منشور خلیفه را شنیدی؟!
[B][M1]من‌بعد مجال دم‌زدن نیست
[M2]بالاتر از این سخن، سخن نیست
[B][M1]گر می‌نشوی بدین سخن راست
[M2]خونت هدر است و مال، یغماست
[B][M1]بر مادر و بر پدر ببخشای!
[M2]زین شیوهٔ ناصواب بازآی!»
[B][M1]مجنون ز سماع این ترانه
[M2]برداشت نفیر عاشقانه
[B][M1]هوشش ز سر و توان ز تن رفت
[M2]مصروع آسا ز خویشتن رفت
[B][M1]گردش همه خلق حلقه بستند
[M2]در حلقهٔ ماتمش نشستند
[B][M1]داور ز غمش نشست در خون
[M2]شد شیوهٔ داوری دگرگون
[B][M1]دستور حکومت‌اش شده سست
[M2]منشور خلیفه را فروشست
[B][M1]کاین نامه که زیرکی فروش است،
[M2]قانون معاش اهل هوش است،
[B][M1]جز بر سر عاقلان قلم نیست
[M2]دیوانه سزای این رقم نیست
[B][M1]تا دیر فتاده بود بر خاک
[M2]رخساره نهاده بود بر خاک
[B][M1]چون بیهشی‌اش ز سر برون شد
[M2]هوشش به نشید، رهنمون شد
[B][M1]با زخمهٔ عشق ساخت چون چنگ
[M2]شد ساز بدین نشیدش آهنگ:
[B][M1]«ما گرم‌روان راه عشقیم
[M2]غارت‌زدگان شاه عشقیم
[B][M1]جز عشق وظیفه نیست ما را
[M2]پروای خلیفه نیست ما را
[B][M1]ز آن پایه که عشق پای ما بست
[M2]کوتاه بود خلیفه را دست
[B][M1]ما طایر سدره آشیانیم
[M2]بالای زمین و آسمانیم
[B][M1]ز آن دام که عنکبوت سازد،
[M2]از پهلوی ما چه قوت سازد؟
[B][M1]هیهات! چه جای این خیال است؟
[M2]مهجوری من ز وی محال است!
[B][M1]محوم در وی چو سایه در نور
[M2]دورست که من شوم ز من دور»
[A]
[B][M1]مشاطهٔ این عروس طناز
[M2]مشاطگی اینچنین کند ساز
[B][M1]کان پی سپر سپاه اندوه
[M2]در سیل بلا فتاده چون کوه،
[B][M1]چون ماند برون ز کوی لیلی
[M2]جانی پر از آرزوی لیلی
[B][M1]شد حیله‌گر و وسیله‌اندیش
[M2]زد گام سوی قبیلهٔ خویش
[B][M1]ز اعیان قبیله جست یک تن
[M2]چون جان ز فروغ عقل روشن
[B][M1]گفت: «این به توام امید یاری!
[M2]دارم به تو این امیدواری
[B][M1]کز من به پدر بری سلامی
[M2]وز پی برسانی‌اش کلامی
[B][M1]کآخر طلب رضای من کن!
[M2]دردم بنگر، دوای من کن!
[B][M1]لیلی که مراد جان من اوست
[M2]فیروزی جاودان من اوست،
[B][M1]گو با پدرش که: کین نورزد
[M2]با من! که جهان بدین نیرزد
[B][M1]باشم به حریم احترامش
[M2]داماد نه، کمترین غلامش»
[B][M1]آن یار تمام بی‌کم و کاست
[M2]گریان ز حضور قیس برخاست
[B][M1]ز آن ملتمسی که از پدر کرد
[M2]اشراف قبیله را خبر کرد
[B][M1]با یکدگر اتفاق کردند
[M2]سوگند بر اتفاق خوردند
[B][M1]سوی پدرش قدم نهادند
[M2]و آن دفتر غم ز هم گشادند
[B][M1]با او سخنان قیس گفتند
[M2]هر مهره که سفته بود سفتند
[B][M1]دانست پدر که حال او چیست
[M2]بر روی نهاد دست و بگریست
[B][M1]محمل پی رهروی بیاراست
[M2]وز اهل قبیله همرهی خواست
[B][M1]راندند ز آب دیده سیلی
[M2]تا وادی خیمه گاه لیلی
[B][M1]آمد پدرش چنان که دانی
[M2]وافکند بساط میهمانی
[B][M1]چون خوان ز میانه برگرفتند
[M2]و افسون و فسانه درگرفتند،
[B][M1]هر کس سخنی دگر درانداخت
[M2]پرده ز ضمیر خود برانداخت
[B][M1]گفتند درین سراچهٔ پست
[M2]بالا نرود نوا ز یک دست
[B][M1]تا جفت نگرددش دو بازو،
[M2]خود گو که چسان شود ترازو؟
[B][M1]وآنگاه به صد زبان ثناگوی
[M2]کردند به سوی میزبان روی
[B][M1]کای دست تو بیخ ظلم کنده!
[M2]حی عرب از سخات زنده!
[B][M1]در پرده تو را خجسته ماهی‌ست
[M2]کز چشم دلت بدو نگاهی‌ست
[B][M1]بر ظلمتیان شب ببخشای!
[M2]وین میغ ز پیش ماه بگشای!
[B][M1]طاق است و، بود عطیه‌ای مفت
[M2]با طاق دگر گرش کنی جفت
[B][M1]قیس هنری‌ست دیگر آن طاق
[M2]چون بخت به بندگی‌ت مشتاق
[B][M1]در اصل و نسب یگانهٔ دهر
[M2]در فضل و ادب فسانهٔ شهر
[B][M1]محروم‌اش ازین مراد مپسند!
[M2]داماد گذاشتیم و فرزند،
[B][M1]بپذیر به دولت غلامی‌ش!
[M2]زین شهد رهان ز تلخکامی‌ش!
[B][M1]لایق به هم‌اند این دو گوهر
[M2]مشتاق هم‌اند این دو اختر
[B][M1]آیین وفا و مهربانی
[M2]گفتیم تو را، دگر تو دانی!
[B][M1]آن دور ز راه و رسم مردم
[M2]ره کرده ز رسم مردمی گم
[B][M1]مطموره‌نشین چاه غفلت
[M2]طیاره‌سوار راه غفلت
[B][M1]یعنی که کفیل کار لیلی
[M2]برهم‌زن روزگار لیلی
[B][M1]بر ابروی ناگشاده چین زد
[M2]صد عقدهٔ خشم بر جبین زد
[B][M1]گفت: «این چه خیال نادرست است؟
[M2]چون خانهٔ عنکبوت سست است
[B][M1]گر این طلب از نخست بودی
[M2]در کیش خرد درست بودی
[B][M1]امروز که حیز زمانه
[M2]پر شد ز نوای این ترانه،
[B][M1]یک گوش نماند در جهان باز
[M2]خالی ز سماع این سر آواز
[B][M1]طفلان که به هم فسانه گویند،
[M2]این قصه به کنج خانه گویند
[B][M1]رندان که به نای و نوش کوشند،
[M2]پیمانه بدین خروش نوشند
[B][M1]ناصح که نهد اساس تعلیم،
[M2]از صورت حال ما کند بیم
[B][M1]رسوایی ازین بتر چه باشد؟
[M2]باشد بتر این ز هرچه باشد!
[B][M1]شیشه که شود میان خاره
[M2]ز افتادن سخت پاره پاره،
[B][M1]کی ز آب دهان درست گردد؟
[M2]بر قاعدهٔ نخست گردد؟
[B][M1]خیزید و در طلب ببندید!
[M2]زین گفت و شنود لب ببندید!
[B][M1]عاری که به گردن من آید
[M2]آلایش دامن من آید
[B][M1]عاری دگرم به سر میارید!
[M2]من بعد مرا به من گذارید!
[B][M1]آن خس که به دیده خست خارم،
[M2]چون دیدهٔ خود بدو سپارم؟
[B][M1]ز آن کس که به دل نشاند تیرم،
[M2]چون دعوی دل‌دهی پذیرم؟
[B][M1]چون عامریان نشسته خاموش
[M2]پر گشت ازین محالشان گوش
[B][M1]مهر از لب بسته برگرفتند
[M2]آیین سخن ز سر گرفتند
[B][M1]گفتند: «حدیث عار تا چند؟
[M2]زین بیهده افتخار تا چند؟
[B][M1]قیس هنری بجز هنر نیست
[M2]وز دایرهٔ هنر به در نیست
[B][M1]عشقی که زده‌ست سر ز جیبش
[M2]هان! تا نکنی دلیل عیبش!
[B][M1]در پاکی طبع نیست عاری
[M2]بر چهرهٔ فخر از آن غباری
[B][M1]گفتی: لیلی ازین فسانه
[M2]رسوا گشته‌ست در زمانه،
[B][M1]رسوایی او بگو کدام است؟
[M2]کز عاشقی‌اش بلند نام است!
[B][M1]هر چند که قیس گفت و گو کرد،
[M2]دلالگی جمال او کرد
[B][M1]دلاله اگر هزار باشد،
[M2]زین‌سان نه سخن گزار باشد
[B][M1]دلالگی جمال دلدار
[M2]نه عیب بود در او و نی عار»
[B][M1]آن کج‌رو کج‌نهاد کج‌دل
[M2]در دایرهٔ کجی‌ش منزل
[B][M1]چون این سخنان راست بشنید
[M2]چون بی‌خبران ز راست رنجید
[B][M1]گفتا: «به خدایی خدایی
[M2]کز وی نه تهی‌ست هیچ جایی،
[B][M1]کز لیلی اگر درین تک و پوی
[M2]خواهید برای قیس یک موی،
[B][M1]یک موی وی و هزار مجنون،
[M2]گو دست ز وی بدار، مجنون!
[B][M1]مجنون که بود، که داد خواهد؟
[M2]وز لیلی من مراد خواهد؟
[B][M1]جان دادن اوبس است دادش
[M2]مردن ز فراق از مرادش
[B][M1]با من دگر این سخن مگویید!
[M2]کام دل خویشتن مجویید!»
[B][M1]آنان چو جواب این شنیدند
[M2]وآزار عتاب او کشیدند،
[B][M1]نومید به خانه بازگشتند
[M2]با قیس، حریف راز گشتند
[B][M1]هر قصه که گفته بود، گفتند
[M2]هر گل که شکفته بود، گفتند
[B][M1]امید وصال یار ازو رفت
[M2]و آرام دل و قرار ازو رفت
[B][M1]از گریه به خون و خاک می‌خفت
[M2]وز سینهٔ دردناک، می‌گفت:
[B][M1]«لیلی جان است و من تن او
[M2]یارب به روان روشن او
[B][M1]کن کس که مرا ازو جدا ساخت
[M2]کاری به مراد من نپرداخت
[B][M1]در هر نفسی‌ش باد مرگی!
[M2]وز زندگی‌اش مباد برگی!
[B][M1]پا میخ شکاف سنگ بادش!
[M2]سر در دهن نهنگ بادش!
[B][M1]بادش ناخن جدا ز انگشت!
[M2]دستش کوته ز خارش پشت!
[B][M1]جانش چو دلم فگار بادا!
[M2]و آواره به هر دیار بادا!»
[B][M1]ناقه ز حریم حی برون راند
[M2]وز خاک قبیله دامن افشاند
[B][M1]شد آهوی دشت و کبک وادی
[M2]خارا کن کوه نامرادی
[B][M1]خونابه ز کاس لاله خوردی
[M2]هم‌کاسگی غزاله کردی
[B][M1]شد باز چنانکه بود و می‌رفت
[M2]وین زمزمه می‌سرود و می‌رفت:
[B][M1]«لیلی و سرود عشرت و ناز
[M2]مجنون و نفیر شوق پرداز
[B][M1]لیلی و عنان به دست دوران
[M2]مجنون و به دشت، یار گوران
[B][M1]لیلی و به این و آن سبک رو
[M2]مجنون و به آهوان تگ و دو
[B][M1]لیلی و سکون به کوه و زنان
[M2]مجنون و به کوه با گوزنان
[B][M1]لیلی و ترانه گو به هر کس
[M2]مجنون و صفیر کوف و کرکس
[B][M1]لیلی و خروش چنگ و خرگاه
[M2]مجنون و خراش گرگ و روباه
[B][M1]لیلی و چو مه به قلعه‌داری
[M2]مجنون و به غار غم حصاری
[B][M1]آری هر کس برای کاری‌ست
[M2]هر شیر سزای مرغزاری‌ست
[B][M1]آن به که به نیک و بد بسازیم
[M2]هر کس به نصیب خود بسازیم
[A]
[B][M1]مجنون به هزار نامرادی
[M2]می‌گشت به گرد کوه و وادی
[B][M1]لیلی می‌گفت و راه می‌رفت
[M2]همراه سرشک و آه می‌رفت
[B][M1]ناگه رمه‌ای برآمد از راه
[M2]سردار رمه شبانی آگاه
[B][M1]گفت: «ای دل و جان من فدایت!
[M2]روشن بصرم ز خاک پایت!
[B][M1]یابم ز تو بوی آشنایی
[M2]آخر تو که‌ای و از کجایی؟»
[B][M1]گفتا که: «شبان لیلی‌ام من
[M2]پروردهٔ خوان لیلی ام من»
[B][M1]مجنون چو نشان دوست بشنید
[M2]چون اشک به خون و خاک غلتید
[B][M1]افتاد ز پای رفته از کار
[M2]چشم از نظر و زبان ز گفتار
[B][M1]بی‌خود به زمین فتاد تا دیر
[M2]در بی‌خودی ایستاد تا دیر
[B][M1]و آخر که به هوشیاری آمد
[M2]در پیش شبان به زاری آمد
[B][M1]کام‌روز ز وی خبر چه داری؟
[M2]گو روشن و راست هر چه داری!
[B][M1]گفتا که: «کنون خوش است در حی
[M2]کس نیست به گرد خیمهٔ وی
[B][M1]در خیمهٔ خود نشسته تنهاست
[M2]چون ماه میان هاله یکتاست
[B][M1]مردان قبیله رخت بستند
[M2]وز عرصهٔ حی برون نشستند
[B][M1]دارند هوای آنکه غافل
[M2]بر قصد گروهی از قبایل
[B][M1]سازند نگین به صبحگاهان
[M2]بر غارت مال بی‌پناهان»
[B][M1]از وی چو سماع این بشارت
[M2]صبری که نداشت کرد غارت،
[B][M1]لیلی‌گویان به حی درآمد
[M2]فریاد ز جان وی برآمد
[B][M1]بانگی بزد از درون غمناک
[M2]وافتاد بسان سایه بر خاک
[B][M1]لیلی چو شنید بانگ، بشناخت
[M2]از خانه برون مقام خود ساخت
[B][M1]بیرون از در چه دید؟ مجنون!
[M2]افتاده ز عقل و هوش بیرون
[B][M1]بالای سرش نشست خون‌ریز
[M2]از نرگس شوخ فتنه‌انگیز
[B][M1]از گریه به رویش آب می‌زد
[M2]نی آب، که خون ناب می‌زد
[B][M1]ز آن خواب گران به هوش‌اش آورد
[M2]در غلغلهٔ خروش‌اش آورد
[B][M1]برخاست به روی دوست دیدن
[M2]بنشست به گفتن و شنیدن
[B][M1]آن بود ز ناله درد دل گوی،
[M2]وین بود به گریه رخ به خون شوی
[B][M1]آن گفت که: «بی‌رخت بجان‌ام!
[M2]وین گفت که: «من فزون از آن‌ام!»
[B][M1]آن گفت: «دلم هزار پاره‌ست!»
[M2]وین گفت که: «این زمان چه چاره‌ست؟»
[B][M1]آن گفت که: «هجر جان گدازست»
[M2]وین گفت که: «وصل چاره‌سازست»
[B][M1]آن گفت که: «بی تو دردناک‌ام»
[M2]وین گفت که: «از غمت هلاک‌ام»
[B][M1]آن گفت: «مراست دل ز غم ریش»
[M2]وین گفت : «مراست ریش از آن بیش»
[B][M1]آن گفت: «نمی‌روم از این کوی»
[M2]وین گفت: «به ترک جان خود گوی!»
[B][M1]آن گفت: «در آتش‌ام ز دوری»
[M2]وین گفت که: «پیشه کن صبوری!»
[B][M1]آن گفت که: «که صبر نیست کارم»
[M2]وین گفت: «جز این دوا ندارم»
[B][M1]آن گفت که: «خوش بود رهایی»
[M2]وین گفت: «ز محنت جدایی»
[B][M1]آن گفت:«فغان ز کینه کیشان!»
[M2]وین گفت که: «باد مرگ ایشان!»
[B][M1]آن گفت:«دلم ز غم دو نیم است»
[M2]وین گفت:«چه غم؟ خدا کریم است!»
[B][M1]چون گفته شد آنچه گفتنی بود
[M2]و آن راز که هم نهفتنی بود
[B][M1]با هم به وداع ایستادند
[M2]وز هر مژه سیل خون گشادند
[B][M1]آن روی به دشت کرد یا کوه
[M2]وین ماند به جا چو کوه اندوه
[B][M1]اینست بلی زمانه را خوی
[M2]آسودگی از زمانه کم جوی!
[B][M1]صد سال بلا و رنج بینی
[M2]کسوده یکی نفس نشینی
[B][M1]نا کرده تو جای خویشتن گرم
[M2]هیچ‌اش نید ز روی تو شرم
[B][M1]دست‌ات گیرد، که: زود برخیز!
[M2]پای‌ات کوبد به سر، که: بگریز!
[A]
[B][M1]سیاح حدود این ولایت
[M2]نظام عقود این حکایت
[B][M1]زین قصه روایت اینچنین کرد
[M2]کن خاک‌نشیمن زمین گرد
[B][M1]چون ماند ز طوف کوی لیلی
[M2]وز گام‌زدن به سوی لیلی
[B][M1]آشفته و بی‌قرار می‌گشت
[M2]شوریده به هر دیار می‌گشت
[B][M1]روزی که سموم نیم‌روزی
[M2]برخاست به کوه و دشت‌سوزی،
[B][M1]شد دشت ز ریگ و سنگ پاره
[M2]طشتی پر از اخگر و شراره
[B][M1]حلقه شده مار از او به هر سوی
[M2]ز آن سان که بر آتش اوفتد موی
[B][M1]گر گور به دشت رو نهادی
[M2]گامی به زمین او نهادی،
[B][M1]چون نعل ستور راه‌پیمای
[M2]پر آبله گشتی‌اش کف پای
[B][M1]گیتی ز هوای گرم ناخوش
[M2]تفسان چو تنوره‌ای ز آتش
[B][M1]هر چشمه به کوه زو خروشان
[M2]سنگین دیگی پر آب جوشان
[B][M1]کردی ماهی ز آب، لابه
[M2]با روغن داغ، روی تابه
[B][M1]هر تختهٔ سنگ داشت بر خوان
[M2]نخجیر کباب و کبک بریان
[B][M1]از سایه گوزن دل بریده
[M2]در سایهٔ شاخ خود خزیده
[B][M1]بی‌چاره پلنگ در تب و تاب
[M2]در پای درخت سایه نایاب
[B][M1]افتاده چو سایهٔ درختی
[M2]ظلمت لختی و نور لختی
[B][M1]گشته به گمان سایه، نخجیر
[M2]ز آسیمه‌سری به وی پنه گیر
[B][M1]مجنون رمیده در چنین روز
[M2]انگشت شده ز بس تف و سوز
[B][M1]زو شعلهٔ دل زبانه می‌زد
[M2]آتش به همه زمانه می‌زد
[B][M1]آرام نمی‌گرفت یک جای
[M2]می‌سوخت مگر بر آتش‌اش پای
[B][M1]ناگاه چو لاله داغ بر دل
[M2]بالای تلی گرفت منزل
[B][M1]انداخت به هر طرف نگاهی
[M2]از دور بدید خیمه‌گاهی
[B][M1]برجست و نفیر آه برداشت
[M2]ره جانب خیمه‌گاه برداشت
[B][M1]آنجا چو رسید از کناری
[M2]بیرون آمد شترسواری
[B][M1]بر وی سر ره گرفت مجنون
[M2]کای طلعت تو به فال، میمون!
[B][M1]این قافله روی در کجای‌اند؟
[M2]محمل به کجا همی گشایند؟
[B][M1]گفتا: «همه روی در حجازند
[M2]در نیت حج بسیج سازند»
[B][M1]پرسید: «در آن میان ز خیلی»
[M2]گفتا: «لیلی و آل لیلی!»
[B][M1]مسکین چو شنید از وی این نام
[M2]زین گفت و شنو گرفت آرام
[B][M1]از گرد وجود خویشتن پاک
[M2]افتاد بسان سایه بر خاک
[B][M1]بعد از چندی ز خاک برخاست
[M2]از هستی خویش پاک برخاست
[B][M1]لیلی می‌راند محمل خویش
[M2]مجنون از دور با دل ریش
[B][M1]می‌رفت رهی به آن درازی
[M2]با محمل او به عشقبازی
[B][M1]لیلی چو به عزم خانه برخاست
[M2]خانه به جمال خود بیاراست،
[B][M1]چشمش سوی آن رمیده افتاد
[M2]خون جگرش ز دیده افتاد
[B][M1]بگریست که: «ای فراق دیده!
[M2]درد و غم اشتیاق چونی
[B][M1]در کشمکش فراق چونی؟
[M2]در آتش اشتیاق دیده!
[B][M1]«من بی‌تو چه دم زنم که چونم؟
[M2]اینک ز دو دیده غرق خونم!
[B][M1]روزان و شبان در آرزویت
[M2]تنها منم و خیال رویت»
[B][M1]مجنون به زبان بی‌زبانی
[M2]هم زین سخنان چنانکه دانی،
[B][M1]می‌گفت و ز بیم ناکس و کس،
[M2]چشمی از پیش و چشمی از پس
[B][M1]غم بی حد و فرصتی چنین تنگ
[M2]کردند به طوف کعبه آهنگ
[B][M1]لیلی به طواف خانه در گرد،
[M2]مجنون ز قفاش سینه پر درد
[B][M1]آن، سنگ سیاه بوسه می‌داد،
[M2]وین یک، به خیال خال او شاد
[B][M1]آن برده دهان به آب زمزم،
[M2]وین کرده به گریه دیده پر نم
[B][M1]آن روی به مروه و صفا داشت،
[M2]وین جای به ذروهٔ وفا داشت
[B][M1]آن در عرفات گشته واقف،
[M2]وین واقف آن، در آن مواقف
[B][M1]آن روی به مشعر حرامش،
[M2]وین در غم شعر مشکفامش
[B][M1]آن تیغ به دست در منی تیز،
[M2]وین بانگ زده که: خون من ریز!
[B][M1]آن کرده به رمی سنگ آهنگ،
[M2]وین داشته سر به پیش آن سنگ
[B][M1]آن کرده وداع خانه بنیاد،
[M2]وین کرده ز بیم هجر فریاد
[B][M1]لیلی چو از آن وداع پرداخت
[M2]مسند به درون محمل انداخت
[B][M1]مجنون به میانه فرصتی جست
[M2]جا کرد به پیش محملش چست
[B][M1]هر دو به وداع هم ستادند
[M2]وز درد ز دیده خون گشادند
[B][M1]کردند وداع یکدگر را
[M2]چون تن که کند وداع، سر را
[A]
[B][M1]گوهر کش این علاقهٔ در
[M2]ز آن در کند این علاقه را پر
[B][M1]کان هودجی مراحل ناز
[M2]و آن حجلگی عماری راز،
[B][M1]چون بارگی از حرم برون راند
[M2]حادی به حداگری فسون خواند
[B][M1]هر کعبهٔ روی به قصد منزل
[M2]می‌راند به صد شتاب محمل
[B][M1]از حی ثقیف نازنینی
[M2]خورشیدرخی قمر جبینی
[B][M1]در خاتم مهتری‌ش انگشت
[M2]سردار قبیله پشت بر پشت
[B][M1]با محمل او مقابل افتاد
[M2]ز آنجا هوسی‌ش در دل افتاد
[B][M1]بر پردهٔ محملش نظر داشت
[M2]بادی بوزید و پرده برداشت
[B][M1]در پرده بدید آفتابی
[M2]بل کز رخش آفتاب، تابی
[B][M1]زلفین نهاده بر بناگوش
[M2]کرده شب و روز را هم آغوش
[B][M1]چشمش به نگاه جادوانه
[M2]نیرنگ و فریب جاودانه
[B][M1]چون دید ز پرده روی آن ماه
[M2]رفت آگهی‌اش ز جان آگاه
[B][M1]شد ملک دلش شکاری عشق
[M2]وافتاد ز زخم کاری عشق
[B][M1]هر چند که مرد چاره داند،
[M2]کی چارهٔ کار خود تواند؟
[B][M1]دورست زبه پیش دانش‌اندیش
[M2]از کارد، تراش دستهٔ خویش
[B][M1]آورد به دست کاردانی
[M2]افسون‌سخنی فسانه‌خوانی
[B][M1]پیش پدر وی‌اش فرستاد
[M2]دعوی‌ها کرد و وعده‌ها داد
[B][M1]گفتا: «به نسب بزرگوارم!
[M2]چون تو نسب بزرگ دارم!
[B][M1]وادی وادی ز میش تا بز
[M2]با چوپانان راد گربز،
[B][M1]از اشتر و اسب گله گله
[M2]خادم نر و ماده یک محله،
[B][M1]هر چیز طلب کنی، بیارم
[M2]در پای تو ریزم آنچه دارم
[B][M1]داماد نی‌ام تو را و فرزند،
[M2]هستم به قبول بندگی، بند»
[B][M1]چون شد پدرش ز خوان آن پیر
[M2]زین طعمهٔ پاک، چاشنی‌گیر
[B][M1]آن تازه‌جوان پسندش افتاد
[M2]بی تاب و گره به بندش افتاد
[B][M1]گفتا که: «جمال او ندیده
[M2]فرزند من است و نور دیده!»
[B][M1]رفت و طلبید مادرش را
[M2]آن قدر شناس گوهرش را
[B][M1]او نیز به این سخن رضا داد
[M2]وین داعیه را به سینه جا داد
[B][M1]گفتا که: «مناسب است و لایق،
[M2]این کار به حال هر دو عاشق
[B][M1]لیلی چو به این شود هم آغوش،
[M2]از یار کهن کند فراموش
[B][M1]مجنون چو ازین خبر برد بوی،
[M2]در آرزوی دگر کند روی
[B][M1]ما هم برهیم در میانه،
[M2]از گفت و شنید این فسانه،
[B][M1]لیکن چو به لیلی این سخن گفت
[M2]ز اندیشه چو زلف خود برآشفت
[B][M1]از شعلهٔ این غم‌اش جگر سوخت
[M2]رنگ سمنش چو لاله افروخت
[B][M1]نی تاب خلاف رای مادر
[M2]بیرون‌شدن از رضای مادر،
[B][M1]نی‌طاقت ترک یار دیرین
[M2]سر تافتن از قرار دیرین
[B][M1]نگشاد دهن به چاره کوشی
[M2]گفتند: رضاست این خموشی!
[B][M1]دادند به خواستگار پیغام
[M2]تا در پی این غرض زند گام
[B][M1]دلداده چو این پیام بشنید
[M2]کار دو جهان به کام خود دید
[B][M1]آرایش مجلس طرب کرد
[M2]اشراف قبیله را طلب کرد
[B][M1]هر یک به مقام خود نشستند
[M2]مه را به ستاره عقد بستند
[B][M1]خلقی همه شاد، غیر لیلی
[M2]خندان به مراد، غیر لیلی
[B][M1]از خنده ببست درج گوهر
[M2]وز گریه گشاد لؤلؤ تر
[B][M1]وآن تشنه‌جگر ستاده از دور
[M2]بر آب نظر نهاده از دور
[B][M1]روزی دو سه چون به صبر بنشست
[M2]شوق آمد و پشت صبر بشکست
[B][M1]شد همبر نخل راستینش
[M2]زد دست هوس در آستینش
[B][M1]زد بانگ که: «خیز و دور بنشین!
[M2]زین تازه رطب صبور بنشین!
[B][M1]خوش نیست ز پاشکسته شاخی
[M2]میدان هوس بدین فراخی!
[B][M1]آن کس که فگار خار اوی‌ام
[M2]دل‌خسته در انتظار اوی‌ام،
[B][M1]صبر و دل و دین فدای من کرد
[M2]جان را هدف بلای من کرد،
[B][M1]در بادیه از من است دل تنگ
[M2]در کوه ز من زند به دل سنگ،
[B][M1]آهو به خیال من چراند
[M2]جامه به هوای من دراند،
[B][M1]از من نفسی نبوده غافل
[M2]وز من به کسی نگشته مایل،
[B][M1]یک بار ندیده سیر، رویم
[M2]گامی نزده دلیر، سویم
[B][M1]راضی‌ست به سایه‌ای ز سروم
[M2]خرسند به پری از تذروم
[B][M1]ز آن سایه نکردم‌اش سرافراز
[M2]وین پر سوی او نکرده پرواز
[B][M1]پیمان وفای اوست طوقم
[M2]غالب به لقای اوست شوقم
[B][M1]چون با دگری در آورم سر؟
[M2]وز وصل کسی دگر خورم بر؟
[B][M1]مغرور مشو به حشمت خویش!
[M2]می‌دار نگاه، عزت خویش!
[B][M1]سوگند به صنع صانع پاک!
[M2]اعجوبه‌نگار تختهٔ خاک،
[B][M1]که‌ت بار دگر اگر ببینم
[M2]دست آورده در آستینم،
[B][M1]بر روی تو آستین فشانم
[M2]بر فرق تو تیغ کین برانم
[B][M1]بر کین تو گر نباشدم دست
[M2]خود دست به کشتن خودم هست
[B][M1]خود را بکشم به تیغ بیداد
[M2]وز دست جفات گردم آزاد»
[B][M1]بیچاره چو این وعید و سوگند
[M2]بشنید از آن لب شکر خند،
[B][M1]دانست که پای سعی کندست
[M2]وآن ناقهٔ بی‌زمام تندست
[B][M1]چون بود به دام او گرفتار
[M2]وز بیم مفارقت دل‌افگار،
[B][M1]ناچار به درد و داغ او ساخت
[M2]با بوی گلی ز باغ او ساخت
[B][M1]هر لحظه ز وصل فرقت آمیز
[M2]وز راحت‌های محنت‌انگیز،
[B][M1]بیخ املی‌ش کنده می‌شد
[M2]صد ره می‌مرد و زنده می‌شد
[B][M1]تا بود همیشه کارش این بود
[M2]سرمایهٔ روزگارش این بود
[B][M1]و آن روز که مرد هم بر این مرد
[M2]زاد ره آن جهان هم این برد
[A]
[B][M1]طبال سرای این عروسی
[M2]در پردهٔ عاج و آبنوسی،
[B][M1]این طبل گران نوا نوازد
[M2]وین پردهٔ سینه کوب سازد
[B][M1]کن زخم دوال خوردهٔ عشق
[M2]و آوازه بلند کردهٔ عشق،
[B][M1]چون از سفر حجاز برگشت
[M2]بر خاک حریم یار بگذشت،
[B][M1]آن داغ که داشت تازه‌تر شد
[M2]وآن باغ که کاشت تازه‌بر شد
[B][M1]شخصی دیدش که خاک می‌بیخت
[M2]وآخر بر فرق خاک می‌ریخت
[B][M1]گفتا: «پی چیست خاک‌بیزی؟
[M2]وز کیست به فرق خاک ریزی؟»
[B][M1]گفتا: « بیزم به هر زمین خاک
[M2]تا بو که بیابم آن در پاک»
[B][M1]گفتا که: از این طلب بیارام!
[M2]وز محنت روز و شب بیارام!
[B][M1]کن تازه گهر کز آرزویش
[M2]شد عمر تو صرف جست و جویش،
[B][M1]تو جان کندی و دیگری یافت
[M2]دل کند ز تو چو بهتری یافت
[B][M1]تو نیز بدار دست ازین کار!
[M2]وز پهلوی خود بیفکن این بار!
[B][M1]یاری که ره وفا نورزد
[M2]صد خرمن از او جوی نیرزد
[B][M1]تو لیلی گو چو در مکنون!
[M2]و او بسته زبان ز نام مجنون
[B][M1]دل بسته به یار خوش‌شمایل
[M2]حرف غم تو سترده از دل
[B][M1]از حی ثقیف، زنده‌جانی
[M2]با طبع لطیف، نوجوانی
[B][M1]بر تو پی شوهری گزیده
[M2]خرمهره به گوهری خریده
[B][M1]چون لام‌الفند هر دو یک جا
[M2]تو چون الف ایستاده تنها
[B][M1]برخیز و ازین خیال برگرد!
[M2]زین وسوسهٔ محال برگرد!
[B][M1]خوبان همه همچو گل دوروی‌اند
[M2]مغرور شده به رنگ و بوی‌اند
[B][M1]زن صعوهٔ سرخ زرد بال است
[M2]بودن به رضای زن محال است
[B][M1]مجنون ز سماع این ترانه
[M2]برخاست به رقص صوفیانه
[B][M1]بانگی بزد و به سر بغلتید
[M2]از صرع زده بستر بغلتید
[B][M1]در خاک شده ز خون دل گل
[M2]گردید چو مرغ نیم‌بسمل
[B][M1]از بس که ز یار سنگدل، سنگ
[M2]می‌کوفت به سینه با دل تنگ،
[B][M1]صد رخنه از آن به کارش افتاد
[M2]بر بیهوشی قرارش افتاد
[B][M1]کز لب نفسش گذر نکردی
[M2]در آینه‌ها نظر نکردی
[B][M1]بعد از دیری که جان نو یافت
[M2]جان را به هزار غم گرو یافت
[B][M1]چون بر نفسش گشاده شد راه
[M2]بر جای نفس نزد بجز: آه!
[B][M1]آن عاشق از خرد رمیده
[M2]ز اندیشهٔ نیک و بد رهیده،
[B][M1]از مستی عشق بود مجنون
[M2]دادش به میان مستی افیون
[B][M1]وا کرد ز انس ناکسان خوی
[M2]و آورد به سوی وحشیان روی
[B][M1]با وی همه وحش رام گشتند
[M2]در انس به وی تمام گشتند
[B][M1]می‌رفت به کوه و دشت چون شاه
[M2]با او چو سپه، وحوش همراه
[B][M1]چون بر سر تخت خود نشستی
[M2]گردش دد و دام حلقه بستی
[B][M1]می‌رفت چنین نشیدخوانان
[M2]از دیده سرشک لعل رانان
[A]
[B][M1]آن بانوی حجلهٔ نکویی
[M2]و آن بانوی کاخ خوبرویی
[B][M1]چو گوهر سلک دیگری شد
[M2]آسایش تاج سروری شد،
[B][M1]پیوسته ز کار خود خجل بود
[M2]وز عاشق خویش منفعل بود
[B][M1]تدبیر نیافت غیر ازین هیچ
[M2]کن قصهٔ درد پیچ در پیچ
[B][M1]تحریر کند به خون دیده
[M2]از خامهٔ هر مژه چکیده
[B][M1]عنوان همه درد همچو مضمون
[M2]ارسال کند به سوی مجنون
[B][M1]این داعیه چون به خاطر آورد
[M2]آن نامهٔ سینه‌سوز را کرد
[B][M1]آغاز به نام ایزد پاک
[M2]تسکین ده بیدلان غمناک
[B][M1]دیباچهٔ نامه چون رقم زد،
[M2]از صورت حال خویش دم زد
[B][M1]کای رفته ز همدمان سوی دشت!
[M2]همراه تو نی جز آهوی دشت!
[B][M1]از ما کرده کناره چونی؟
[M2]افتاده به خار و خاره چونی؟
[B][M1]شب‌ها کف پای تو که بیند؟
[M2]خار از کف پای تو که چیند؟
[B][M1]خوانت که نهد به چاشت یا شام؟
[M2]همخوان تو کیست جز دد و دام؟
[B][M1]با اینهمه شکر کن! که باری
[M2]نبود چو من‌ات به سینه باری
[B][M1]دوران چو گل‌ام به ناز پرورد
[M2]وز خار ستیزه غنچه‌ام کرد
[B][M1]شوهر کردن نه کار من بود
[M2]کاری نه به اختیار من بود
[B][M1]از مادر و از پدر شد این کار
[M2]ز ایشان به دلم خلید این خار
[B][M1]هر کس که چو گل رخ تو دیده‌ست
[M2]یا بوی تو از صبا شنیده‌ست،
[B][M1]کی دیده به هر کسی کند باز؟
[M2]با صحبت هر خسی کند ساز؟
[B][M1]همخوابهٔ من نبوده هرگز
[M2]سر بر سر من نسوده هرگز
[B][M1]گشته ز من خراب، مهجور
[M2]قانع به نگاهی، آن هم از دور
[B][M1]زین غم، روزش شبی‌ست تاریک
[M2]زین رنج، تنش چو موی باریک
[B][M1]وز کشمکش غم‌اش ز هر سوی
[M2]نزدیک گسستن است آن موی
[B][M1]آن موست حجاب را بهانه
[M2]خوش آنکه برافتد از میانه
[B][M1]تا روی تو بی‌حجاب بینم
[M2]خورشید تو بی‌سحاب بینم
[B][M1]نامه که شد از حجاب، بنیاد
[M2]آخر چو به بی‌نقابی افتاد،
[B][M1]زد خاتم مهر، اختتامش
[M2]از حلقهٔ میم، والسلامش
[B][M1]قاصد جویان ز خیمه برخاست
[M2]قد کرد پی برون‌شدن راست
[B][M1]بودش خیمه به مرغزاری
[M2]نزدیک به خیمه، چشمه‌ساری
[B][M1]بنشست ولی نه از خود آگاه
[M2]بنهاد چو چشمه چشم بر راه
[B][M1]ناگاه بدید کز غباری
[M2]آمد بیرون، شترسواری
[B][M1]دامن ز غبار ره برافشاند
[M2]اشتر به کنار چشمه خواباند
[B][M1]لیلی گفتش که:«از کجایی؟
[M2]کید ز تو بوی آشنایی!»
[B][M1]گفتا که: «ز خاک پاک نجدم
[M2]کحل بصرست خاک نجدم»
[B][M1]لیلی گفتا که:«تلخکامی،
[M2]مجنون لقبی و قیس نامی
[B][M1]سرگشته در آن دیار گردد
[M2]غمدیده و سوگوار گردد
[B][M1]هیچ‌ات به وی آشنایی‌ای هست؟
[M2]امکان زبان‌گشایی‌ای هست؟»
[B][M1]گفتا: «بلی آشنای اوی‌ام
[M2]سر در کنف وفای اوی‌ام
[B][M1]هر جا باشم دعاش گویم
[M2]تسکین دل از خداش جویم»
[B][M1]لیلی گفتا که: «در چه کارست؟»
[M2]گفتا که:«ز درد عشق زارست!
[B][M1]همواره ز مردمان رمیده
[M2]با وحش رمیده آرمیده»
[B][M1]لیلی گفتا که:«ای خردمند!
[M2]دانی که به عشق کیست دربند؟»
[B][M1]گفتا:« آری، به یاد لیلی
[M2]هر دم راند ز دیده سیلی»
[B][M1]لیلی ز مژه سرشک خون ریخت
[M2]و اسرار نهان ز دل برون ریخت
[B][M1]گفتا که: «منم مراد جانش
[M2]و آن نام من است بر زبانش
[B][M1]جانم به فدات! اگر توانی
[M2]کز من خبری به وی رسانی،
[B][M1]آیین وفا گری کنی ساز
[M2]و آری سوی من جواب آن باز،
[B][M1]دردی ببری و داغی آری
[M2]شمعی ببری، چراغی آری»
[B][M1]برخاست به پای، آن جوانمرد
[M2]کای مجنون را دل از تو پردرد!
[B][M1]منت دارم، به جان بکوشم
[M2]کالای تو را به جان فروشم
[B][M1]شد لیلی را درون ز غم شاد
[M2]وآن نامه ز جیب خویش بگشاد
[B][M1]پیچید در آن به آرزویی
[M2]برگ کاهی و تار مویی
[B][M1]یعنی: ز آن روز کز تو فردم،
[M2]چون مو زارم، چو کاه زردم!
[B][M1]چون نامه‌بر آن گرفت، برجست
[M2]بر ناقهٔ رهنورد بنشست
[B][M1]شد راحله‌تاز راه مجنون
[M2]مایل به قرارگاه مجنون
[B][M1]آنجا چو رسید بی‌کم و کاست
[M2]بسیار دوید از چپ و راست
[B][M1]دیدش که چو مستی اوفتاده
[M2]دستور خرد به باد داده
[B][M1]در خواب نه، لیک چشم بسته
[M2]بیدار، ولی ز خویش رسته
[B][M1]از گردش ماه و مهر بیرون
[M2]وز دایرهٔ سپهر بیرون
[B][M1]مستغرق بحر عشق گشته
[M2]وز هر چه نه عشق در گذشته
[B][M1]قاصد هرچند حیله انگیخت
[M2]تا بو که به وی تواند آمیخت
[B][M1]آن حیله نداشت هیچ سودش
[M2]از بانگ بلند آزمودش
[B][M1]برداشت چو حادیان نوایی
[M2]در کوه فکند ازآن صدایی
[B][M1]لیلی گویان حدا همی کرد
[M2]و آن دلشده را ندا همی کرد
[B][M1]کرد آن اثری در او سرانجام
[M2]و آمد به خود از سماع آن نام
[B][M1]گفتا:«تو که‌ای و این چه نام است؟
[M2]زین نام مراد تو کدام است؟»
[B][M1]گفتا که: «منم رسول لیلی
[M2]خاص نظر قبول لیلی»
[B][M1]گفتا که: «ره ادب نجسته
[M2]وز مشک و گلاب لب نشسته،
[B][M1]هر دم به زبان چه آری این نام؟
[M2]گستاخ، چرا شماری این نام؟»
[B][M1]زد لاف که:« من زبان اوی‌ام
[M2]گویا شده ترجمان اوی‌ام
[B][M1]خیزان، بستان! که نامهٔ اوست
[M2]یک رشحه ز نوک خامهٔ اوست»
[B][M1]مجنون چو شنید نام نامه
[M2]پا ساخت ز فرق سر چو خامه
[B][M1]چون بر سر نامه نام او دید،
[M2]بوسید و به چشم خویش مالید
[B][M1]افتاد ز عقل و هوش رفته
[M2]خاصیت چشم و گوش رفته
[B][M1]آمد چو ز بی‌خودی به خود باز
[M2]این نغمهٔ شوق کرد آغاز
[B][M1]کاین نامه که غنچهٔ مرادست
[M2]زو در دل تنگ صد گشادست
[B][M1]حرزی‌ست به بازوی ارادت
[M2]مرقوم به خامهٔ سعادت
[B][M1]تعویذ دل رمیدگان است
[M2]تومار بلا کشیدگان است
[B][M1]وآن دم که گشاد نامه را سر،
[M2]سر برزد از او نوای دیگر
[B][M1]کاین نامه نه نامه، نوبهاری‌ست
[M2]وز باغ امل بنفشه‌زاری ست
[B][M1]دلکش رقمی‌ست نورسیده
[M2]بر صفحهٔ آرزو کشیده
[B][M1]صف‌هاست کشیده عنبرین مور
[M2]ره ساخته بر زمین کافور
[B][M1]هر موری از آن به سوی خانه
[M2]برده دل بیدلان چو دانه
[B][M1]ز آن نامهٔ دلنواز هر حرف
[M2]بود از می ذوق و حال یک ظرف
[B][M1]هر جرعهٔ می کز آن بخوردی
[M2]از جا جستی و رقص کردی
[B][M1]از خواندن نامه چون بپرداخت
[M2]در گردن جان حمایل‌اش ساخت
[B][M1]قاصد چو بدید آن به پا خاست
[M2]زو کرد جواب نامه درخواست
[B][M1]مجنون چو به نامه در، قلم زد
[M2]در اول نامه این رقم زد:
[B][M1]«دیباچهٔ نامهٔ امانی
[M2]عنوان صحیفهٔ معانی
[B][M1]جز نام مسببی نشاید
[M2]کز وی در هر سبب گشاید
[B][M1]مطلق‌گردان دست تقدیر
[M2]زنجیری‌ساز پای تدبیر
[B][M1]آن را که به وصل چاره سازد،
[M2]سر برتر از آسمان فرازد
[B][M1]و آن را که ز هجر سینه سوزد،
[M2]صد شعله به خرمنش فروزد»
[B][M1]چون بست زبان ازین سرآغاز
[M2]گشت از دل ریش رازپرداز
[B][M1]کاین هست صحیفهٔ نیازی
[M2]ز آزرده دلی به دلنوازی
[B][M1]آن دم که رسید نامهٔ تو
[M2]پر عطر وفا ز خامهٔ تو
[B][M1]بر دیدهٔ خون‌فشان نهادم
[M2]در سینه به جای جان نهادم
[B][M1]هر حرف وفا ز وی که خواندم
[M2]از دیده سرشک خون فشاندم
[B][M1]در وی سخنان نوشته بودی
[M2]صد تخم فریب کشته بودی
[B][M1]غمخواری من بسی نمودی
[M2]غم‌های مرا بسی فزودی
[B][M1]گیرم که تو دوری از کم و کاست
[M2]نید به زبان تو بجز راست،
[B][M1]مسکین عاشق چو بدگمان است
[M2]هر لحظه اسیر صد گمان است
[B][M1]هر شبهه به پیش او دلیلی‌ست
[M2]هر پشهٔ مرده زنده پیلی‌ست
[B][M1]مرغی که به بام یار بیند
[M2]کو دانه ز بام یار چیند،
[B][M1]ز آن مرغ به خاطرش غباری‌ست
[M2]کز غیر به دوست نامه آری‌ست
[B][M1]گفتی که: به بوسه دل ندارم
[M2]وز فکر کنار بر کنارم!
[B][M1]این درد نه بس که صبح تا شام
[M2]هم‌صحبت توست کام و ناکام؟
[B][M1]گفتی که: ز درد پایمال است
[M2]وز غصه به معرض زوال است
[B][M1]خواهد ز میانه زود رفتن
[M2]بر باد هوا چو دود رفتن!
[B][M1]گر او برود تو را چه کم، یار؟
[M2]کالای تو را چه کم خریدار؟
[B][M1]ممکن بود از تو کام هر کس
[M2]محروم از آن همین منم، بس!
[B][M1]آن را که تو دوست داری، ای دوست!
[M2]گر دوست ندارمش نه نیکوست
[B][M1]با هر که تو دوستدار اویی
[M2]از من نسزد بجز نکویی
[B][M1]عاشق که برای دوست کاهد
[M2]آن به که رضای دوست خواهد
[B][M1]از خواهش خویش رو بتابد
[M2]در راه مراد او شتابد
[B][M1]هر چند که من نه از تو شادم،
[M2]یک بار نداده‌ای مرادم،
[B][M1]خاطر ز زمانه شاد بادت!
[M2]گیتی همه بر مراد بادت!
[B][M1]دمسازی دوستان تو را باد!
[M2]ور من میرم تو را بقا باد!
[A]
[B][M1]نیرنگ‌زن بیاض این راز
[M2]صورتگری اینچنین کند ساز
[B][M1]کان کعبهٔ بی‌نظیر منظر
[M2]چون صورت چین بدیع‌پیکر
[B][M1]با شوهر خود چو سرکشی کرد،
[M2]پاداش خوشی‌ش ناخوشی کرد،
[B][M1]مسکین زین غم ز پا درافتاد
[M2]بیمار به روی بستر افتاد
[B][M1]آن وصل، بلای جان او شد
[M2]سوداندیشی، زیان او شد
[B][M1]می‌بود ز خاطر غم اندیش
[M2]بیماری او زمان زمان بیش
[B][M1]چون یک دو سه روز بود رنجه
[M2]مسکین به شکنج این شکنجه
[B][M1]ناگاه عنایت ازل دست
[M2]بگشاد و، بر او شکنجه بشکست
[B][M1]از کشمکش نفس رهاندش
[M2]وز تنگی این قفس جهاندش
[B][M1]جان داد به درد و جاودان زیست
[M2]آن کو ندهد به درد جان کیست
[B][M1]در بودن، درد و در سفر درد
[M2]آوخ ز جهان درد بر درد
[B][M1]لیلی که ز درد و داغ مجنون
[M2]می‌داشت دلی چو غنچه پر خون،
[B][M1]از مردن شو، بهانه برساخت
[M2]وز خون، دل خویشتن بپرداخت
[B][M1]عمری به لباس سوگواری
[M2]بنشست به رسم عده‌داری
[B][M1]عشقش به درون نه داشت خانه،
[M2]شد ماتم شوهرش بهانه
[B][M1]عمری به دراز، گریه و آه
[M2]می‌کرد و زبان خلق کوتاه!
[A]
[B][M1]چون یک چندی بر این برآمد
[M2]دودش ز دل حزین برآمد
[B][M1]بگرفت به کف شکسته‌جامی
[M2]می‌زد به حریم دوست گامی
[B][M1]آن دلشده چون رسید آنجا،
[M2]صد دلشده بیش دید آنجا
[B][M1]بر دست گرفته کاسه یا جام
[M2]در یوزه‌گرش ز خوان انعام
[B][M1]هر کس ز کف چنان حبیبی
[M2]می‌یافت به قدر خود نصیبی
[B][M1]مجنون از دور چون بدیدش
[M2]عقل از سر و، جان ز تن رمیدش
[B][M1]چون نوبت وی رسید، بی‌خویش
[M2]آورد او نیز جام خود پیش
[B][M1]لیلی وی را چو دید و بشناخت
[M2]کارش نه چو کار دیگران ساخت
[B][M1]ناداده نصیب از آن طعام‌اش
[M2]کفلیز زد و شکست جامش
[B][M1]مجنون چو شکست جام خود دید
[M2]گویا که جهان به کام خود دید
[B][M1]آهنگ سماع آن شکست‌اش
[M2]چون راه سماع ساخت مست‌اش
[B][M1]می‌بود بر آن سماع، رقاص
[M2]می‌زد با خود ترانه‌ای خاص
[B][M1]کالعیش! که کام شد میسر!
[M2]عیشی به تمام شد میسر!
[B][M1]همچون دگران نداد کامم
[M2]وز سنگ ستم شکست جامم
[B][M1]با من نظری‌ش هست تنها
[M2]ز آن جام مرا شکست تنها
[B][M1]صد سر فدی شکست او باد!
[M2]جانها شده مزد دست او باد!
[A]
[B][M1]رامشگر این ترانهٔ خوش
[M2]دستان زن این سرود دلکش
[B][M1]بر عود سخن چنین کشد تار
[M2]کن مانده به چنگ غم گرفتار،
[B][M1]روزی به هوای نیمروزی
[M2]از تاب حرارت تموزی،
[B][M1]ره برده به خیمهٔ ذلیلان
[M2]یعنی که به سایهٔ مغیلان
[B][M1]برساخت از آن نظاره گاهی
[M2]می‌کرد به هر طرف نگاهی
[B][M1]ناگاه بدید قومی از دور
[M2]ز ایشان در و دشت گشته معمور
[B][M1]کردند به یک زمان در آن جای
[M2]صد خیمه و بارگاه بر پای
[B][M1]ز آن خیمه گه‌اش نمود ناگاه
[M2]با جمع ستارگان یکی ماه
[B][M1]کز خیمه هوای گشت کردند
[M2]ز آن مرحله رو به دشت کردند
[B][M1]آن دم که به پیش هم رسیدند
[M2]یکدیگر را تمام دیدند
[B][M1]مسکین مجنون چه دید؟ لیلی!
[M2]با او ز زنان قوم خیلی
[B][M1]چشمش چو بر آن سهی‌قد افتاد
[M2]بی‌خود برجست و بی‌خود افتاد
[B][M1]شد کالبدش ز هوش خالی
[M2]لیلی به سرش دوید حالی
[B][M1]بنهاد سرش به زانوی خویش
[M2]خونابه فشان ز سینهٔ ریش
[B][M1]ز آن خواب خوش از گلاب‌ریزی
[M2]زود آوردش به خواب خیزی
[B][M1]دیدند جمال یکدگر را
[M2]بردند ملال یکدگر را
[B][M1]هر راز کهن که بود گفتند
[M2]هر در سخن که بود سفتند
[B][M1]در وقت وداع کاندرین باغ
[M2]کس سوخته‌دل مباد ازین داغ
[B][M1]مجنون گفتا که:«ای دل‌افروز!
[M2]کامروز میان صد غم و سوز
[B][M1]بگذاشتی اندر این زمین‌ام،
[M2]من بعد کی و کجات بینم؟»
[B][M1]گفتا که: «به وقت بازگشتن
[M2]خواهم هم ازین زمین گذشتن
[B][M1]گر زآنکه درین مقام باشی،
[M2]از دیدن من به کام باشی»
[B][M1]این رفت ز جای و او به جا ماند
[M2]چون مرده‌تنی ز جان جدا ماند
[B][M1]بر موجب وعده‌ای که بشنید
[M2]از منزل خویشتن نجنبید
[B][M1]در حیرت عشق آن دلارای
[M2]ننشست درخت‌وار از پای
[B][M1]می‌بود ستاده چون درختی
[M2]مرغان به سرش نشسته لختی
[B][M1]یک‌جا چو درخت پاش محکم
[M2]مو رفته چو شاخه‌هاش در هم
[B][M1]عهدی چو گذشت در میانه
[M2]مرغی به سرش گرفت خانه
[B][M1]مویش چو بتان مشک‌برقع
[M2]از گوهر بیضه شد مرصع
[B][M1]برخاست ز بیضه‌ها به پرواز
[M2]مرغان سرود عشق پرداز
[B][M1]یک‌چند براین نسق چو بگذشت
[M2]لیلی به دیار خویش برگشت
[B][M1]آمد چو به آن خجسته‌منزل
[M2]وز ناقه فروگرفت محمل،
[B][M1]آمد به سر رمیده مجنون
[M2]دیدش ز حساب عقل بیرون
[B][M1]هر چند نهفته دادش آواز
[M2]نمد به وجود خویشتن باز
[B][M1]زد بانگ بلند کای وفا کیش!
[M2]بنگر به وفا سرشتهٔ خویش!
[B][M1]گفتا :«تو که‌ای و از کجایی؟
[M2]بیهوده به سوی من چه آیی؟
[B][M1]گفتا که: «منم مراد جانت!
[M2]کام دل و رونق روانت!
[B][M1]یعنی لیلی که مست اویی
[M2]اینجا شده پای‌بست اویی»
[B][M1]گفتا: «رو! رو! که عشقت امروز
[M2]در من زده آتشی جهان‌سوز
[B][M1]برد از نظرم غبار صورت
[M2]دیگر نشوم شکار صورت!
[B][M1]عشق‌ام کشتی به موج خون راند
[M2]معشوقی و عاشقی برون ماند
[B][M1]لیلی چو شنید این سخن‌ها
[M2]از صبر و قرار ماند تنها
[B][M1]دانست یقین، که حال او چیست
[M2]بنشست و به های‌های بگریست
[B][M1]گفت: «ای دل و دین ز دست داده!
[M2]در ورطهٔ عشق ما فتاده!
[B][M1]نادیده ز خوان ما نوایی!
[M2]افتاده به جاودان‌بلایی!
[B][M1]مشکل که دگر به هم نشینیم
[M2]وز دور جمال هم ببینیم»
[B][M1]این گفت و ره وثاق برداشت
[M2]ماتم گری فراق برداشت
[B][M1]از سینه به ناله درد می‌رفت
[M2]می‌رفت و به آب دیده می‌گفت:
[B][M1]«دردا! که فلک ستیزه کارست
[M2]سرچشمهٔ عیش، ناگوارست
[B][M1]ما خوش خاطر دو یار بودیم
[M2]دور از غم روزگار بودیم
[B][M1]از دست خسان ز پا فتادیم
[M2]وز یکدیگر جدا فتادیم
[B][M1]او دور از من، به مرگ نزدیک
[M2]من دور از وی، چو موی باریک
[B][M1]او، کرده به وادی عدم روی
[M2]من، کرده به تنگنای غم خوی
[B][M1]او، بر شرف هلاک، بی من
[M2]افتاده به خون و خاک، بی من
[B][M1]من، درصدد زوال، بی او
[M2]ناچیزتر از خیال، بی او
[B][M1]امروز بریدم از وی امید
[M2]دل بنهادم به هجر جاوید»
[B][M1]این گفت و شکسته دل ز منزل
[M2]بر نیت کوچ، بست محمل
[B][M1]مجنون هم ازین نشیمن درد
[M2]منزل به نشیمن دگر کرد
[B][M1]چون وعدهٔ دوست را به سر برد
[M2]بار خود از آن زمین به در برد
[B][M1]برخاست چنانکه بود از آغاز
[M2]با گور و گوزن گشت دمساز
[A]
[B][M1]طغراکش این فراق‌نامه
[M2]این رشحه برون دهد ز خامه
[B][M1]کز بر عرب یکی عرابی
[M2]مقبول خرد به خردهٔابی
[B][M1]سرزد ز دلش هوای مجنون
[M2]طیاره ز حله راند بیرون
[B][M1]بر عامریان گذشت از آغاز
[M2]جست از همه کس نشان او باز
[B][M1]گفتند که: یک دو روز بیش است،
[M2]کز وی دل این قبیله ریش است
[B][M1]نی دیده کسی ز وی نشانی
[M2]نی نیز شنیده داستانی!
[B][M1]برخاست عرابی و شتابان
[M2]رو کرد ز حله در بیابان
[B][M1]چون یک دو سه روز جستجو کرد
[M2]نومید به راه خویش رو کرد
[B][M1]ناگاه نمود زیر کوهی
[M2]جمع آمده وحشیان گروهی
[B][M1]شد تیز به سویشان روانه
[M2]مجنون را دید در میانه
[B][M1]با آهوکی سفید و روشن
[M2]همچون لیلی به چشم و گردن
[B][M1]بر بالش خاک و بستر خار
[M2]جان داده ز درد فرقت یار
[B][M1]همخوابه چو دیده ماجرایش
[M2]او نیز بمرده در وفایش
[B][M1]گردش دد و دام حلقه بسته
[M2]شاخ طرب همه شکسته
[B][M1]از سینهٔ آهو آه‌خیزان
[M2]وز چشم گوزن اشک‌ریزان
[B][M1]کردش چو نگاه در پس پشت
[M2]بر ریگ نوشته دید ز انگشت
[B][M1]کآوخ! که ز داغ عشق مردم!
[M2]بر بستر هجر جان سپردم!
[B][M1]شد مهر زمانه سرد بر من
[M2]کس مرحمتی نکرد بر من
[B][M1]یک زنده، غذا چو من نخورده
[M2]یک مرده، به روز من نمرده
[B][M1]بشکست شب صبوری‌ام پشت
[M2]و ایام به تیغ دوری‌ام کشت
[B][M1]کس کشتهٔ بی‌دیت چو من نیست
[M2]محروم ز تعزیت چو من نیست
[B][M1]نی بر سر من گریست یاری
[M2]نی شست ز روی من غباری
[B][M1]نز دوست کسی سلامی آورد
[M2]در پرسش من پیامی آورد
[B][M1]شد شیشهٔ چرخ بر دلم تنگ
[M2]زد شیشهٔ زندگی‌م بر سنگ
[B][M1]تا حشر خلد به هر دل ریش
[M2]این شیشهٔ ریزه‌ریزه چون نیش
[B][M1]چون اهل حی این خبر شنیدند
[M2]بر خود همه جامه‌ها دریدند
[B][M1]از فرق عمامه‌ها فکندند
[M2]مو ببریدند و چهره کندند
[B][M1]یکسر همه اهل آن قبیله
[M2]از صدق درون، برون ز حیله
[B][M1]گشتند روان به جای آن کوه
[M2]بر سینه هزار کوه اندوه
[B][M1]دل پر غم و درد و دیده پر خون
[M2]راه آوردند سوی مجنون
[B][M1]هر کس ره ماتمی دگر زد
[M2]بر دل رقم غمی دگر زد
[B][M1]آن خورد دریغ بر جوانی‌ش
[M2]وین کرد فغان ز ناتوانی‌ش
[B][M1]آن گفت ز طبع نکته‌زای‌اش
[M2]وین گفت ز نظم جانفزای‌اش
[B][M1]ز آن شور و شغب چو بازماندند
[M2]چون مه به عماری‌اش نشاندند
[B][M1]همخوابهٔ مرده را ز یاری
[M2]با او کردند هم‌عماری
[B][M1]اظهار بزرگواری‌اش را
[M2]عامرنسبان عماری‌اش را
[B][M1]بر گردن و دوش جای کردند
[M2]رفتن سوی حله رای کردند
[B][M1]در هر گامی که می‌نهادند
[M2]صد چشمه ز چشم می‌گشادند
[B][M1]در هر قدمی که می‌بریدند
[M2]صد ناله ز درد می‌کشیدند
[B][M1]از دجلهٔ چشمشان به هر میل
[M2]شط بر شط بود، نیل در نیل
[B][M1]آهسته همی‌زدند گامی
[M2]فریادکنان به هر مقامی
[B][M1]چون نغمهٔ درد و غم سرایان
[M2]آمد ره دورشان به پایان،
[B][M1]خونابهٔ غم کشیدگان‌اش
[M2]شستند به آب دیدگان‌اش
[B][M1]چاک افکندند در دل خاک
[M2]جا کرد به خاک با دل چاک
[B][M1]و آن دم که شدند مهربانان
[M2]دامن ز غبار او فشانان
[B][M1]هر یک به مقام خویشتن باز
[M2]مجروح ز دور چرخ ناساز،
[B][M1]در ریخت ز دشت و در دد و دام
[M2]کردند به خوابگاهش آرام
[B][M1]در پرتو آن مزار پر نور
[M2]گشتند ددان ز خوی بد، دور
[B][M1]آری، عاشق که پاکبازست،
[M2]عشقش نه ز عالم مجازست
[B][M1]قلبی ببرد ز جان قلاب
[M2]گردد مس قلب او زر ناب
[B][M1]مجنون که به خاک در، نهان شد
[M2]گنج کرم همه جهان شد
[B][M1]هر کس ز غمی فتاده در رنج
[M2]زد دست طلب به پای آن گنج
[B][M1]ز آن گنج کرم مراد خود یافت
[M2]گر یک دو مراد جست، صد یافت
[B][M1]روی همه، در حظیره‌اش بود
[M2]چشم همه، بر ذخیره‌اش بود
[B][M1]شد روضهٔ جان، حظیرهٔ او
[M2]رضوان ابد، ذخیرهٔ او
[B][M1]آرند که صوفی‌ای صفا کیش
[M2]برداشت به خواب پرده از پیش
[B][M1]مجنون بر وی شد آشکارا
[M2]با او نه به صواب مدارا
[B][M1]گفت: «ای شده از خرابی حال،
[M2]بر نقش مجاز، فتنه سی سال!
[B][M1]چون کرد اجل نبرد با تو،
[M2]معشوق ازل چه کرد با تو؟»
[B][M1]گفتا: «به سرای عزت‌ام خواند
[M2]بر صدر سریر قرب بنشاند
[B][M1]گفت: ای به بساط عشق گستاخ!
[M2]شرم‌ات نمد که چون درین کاخ،
[B][M1]خوردی می ما ز جام لیلی،
[M2]خواندی ما را به نام لیلی؟
[B][M1]بر من چو در عتاب بگشود
[M2]با من بجز این عتاب ننمود»
[B][M1]جامی! بنگر! کز آفرینش
[M2]هر ذره به چشم اهل بینش
[B][M1]از زخم ازل، شکسته‌جامی‌ست
[M2]گرداگردش نوشته نامی‌ست
[B][M1]در صاحب نام، کن نشان گم!
[M2]در هستی وی، شو از جهان گم!
[B][M1]تا بازرهی ز هستی خویش
[M2]وز ظلمت خودپرستی خویش
[B][M1]جایی برسی کز آن گذر نیست
[M2]جز بی‌خبری از آن خبر نیست
[B][M1]با تو ز جهان بی‌نشانی
[M2]گفتیم نشان، دگر تو دانی!
[A]
[B][M1]لیلی چو ز باغ مرگ مجنون
[M2]چون لاله نشست غرقه در خون،
[B][M1]شد عرصهٔ دهر بر دلش تنگ
[M2]زد ساغر عیش خویش بر سنگ
[B][M1]افتاد در آن کشاکش درد
[M2]از راحت خواب و لذت خورد
[B][M1]تابنده مهش ز تاب خود رفت
[M2]نورسته گلشن ز آب خود رفت
[B][M1]بی‌وسمه گذاشت، ابروان را
[M2]بی‌شانه، کمند گیسوان را
[B][M1]تب، کرد به قصد جانش آهنگ
[M2]نگذاشت به رخ ز صحت‌اش رنگ
[B][M1]آمد به کمانی از خدنگی
[M2]زد سرخ گلش به زردرنگی
[B][M1]تبخاله نهاد بر لبش خال
[M2]شد بر ساقش گشاده خلخال
[B][M1]چون از نفس خزان، درختان
[M2]گشتند به باد داده رختان
[B][M1]از خلعت سبز عور ماندند
[M2]وز برگ بهار دور ماندند
[B][M1]گلزار ز هر گل و گیاهی
[M2]شد رنگرزانه کارگاهی
[B][M1]طاووس درخت پر بینداخت
[M2]سلطان چمن سپر بینداخت
[B][M1]بستان ز هوای سرد بفسرد
[M2]تب‌لرزه ز رخ طراوتش برد
[B][M1]شد هر شاخی ز برگ و بر، پاک
[M2]بر دوش درخت مار ضحاک
[B][M1]از خون خوردن، انار خندان
[M2]آلوده به خون نمود دندان
[B][M1]به گشت چو عاشقی رخش زرد
[M2]از درد نشسته بر رخش گرد
[B][M1]بادام به عبرت ایستاده
[M2]صد چشم به هر طرف نهاده
[B][M1]باغی تهی از گل و شکوفه
[M2]بغداد شده بدل به کوفه
[B][M1]و آن غیرت گلرخان بغداد
[M2]یعنی لیلی گل چمن‌زاد
[B][M1]افتاده به خارخار مردن
[M2]تن بنهاده به جان سپردن
[B][M1]گریان شد کای ستوده مادر!
[M2]پاکیزه فراش پاک‌چادر!
[B][M1]یک لحظه به مهر باش مایل!
[M2]کن دست به گردنم حمایل!
[B][M1]روی شفقت بنه به رویم!
[M2]بگشا نظر کرم به سویم!
[B][M1]زین پیش به گفتگوی مردم،
[M2]بر من نمد تو را ترحم
[B][M1]نگذاشتی‌ام به دوست پیوند
[M2]تا فرقت وی به مرگم افکند
[B][M1]از خلعت عصمت‌ام کفن کن!
[M2]رنگش ز سرشک لعل من کن!
[B][M1]ز آن رنگ ببخش رو سفیدی‌م!
[M2]کنست علامت شهیدی‌م
[B][M1]روی سفرم به خاک او کن!
[M2]جایم به مزار پاک او کن!
[B][M1]بشکاف زمین زیر پایش!
[M2]زن حفره به قبر دلگشایش!
[B][M1]نه بر کف پای او سرم را!
[M2]ساز از کف پایش افسرم را!
[B][M1]تا حشر که در وفاش خیزم،
[M2]آسوده ز خاک پاش خیزم
[B][M1]رو سوی دیار یار دیرین
[M2]افشاند به خنده جان شیرین
[B][M1]او خفته به هودج عروسی
[M2]مادر به رهش به خاک‌بوسی
[B][M1]بردندش از آن قبیله بیرون
[M2]یکسر به حظیره‌گاه مجنون
[B][M1]خاکش به جوار دوست کندند
[M2]در خاک چو گوهرش فکندند
[B][M1]شد روضهٔ آن دو کشتهٔ غم
[M2]سر منزل عاشقان عالم
[B][M1]ایشان بستند رخت ازین حی
[M2]ما نیز روانه‌ایم از پی
[B][M1]گردون که به عشوه جان‌ستانی‌ست
[M2]زه کرده به قصد ما کمانی‌ست
[B][M1]زآن پیش کزین کمان کین توز
[M2]بر سینه خوریم تیر دلدوز،
[B][M1]آن به که به گوشه‌ای نشینیم
[M2]زین مزرعه خوشه‌ای بچینیم
[B][M1]نور ازل و ابد طلب کن!
[M2]آن را چو بیافتی، طرب کن!
[B][M1]آن نور نهفته در گل توست
[M2]تابنده ز مشرق دل توست
[B][M1]خوش آنکه شوی ز پای تا فرق
[M2]چون ذره در آفتاب خود غرق
[B][M1]هرچند نشان ز خویش جویی
[M2]کم یابی اگر چه بیش جویی
[B][M1]دلگرم شوی به آفتابی
[M2]خود را همه آفتاب یابی
[B][M1]بی‌برگی تو همه شود برگ
[M2]ایمن گردی ز آفت مرگ
[B][M1]جایی دل تو مقام گیرد
[M2]کآنجا جز مرگ کس نمیرد
[B][M1]جامی! به کسی مگیر پیوند!
[M2]کآخر دل از آن ببایدت کند
[B][M1]بیگانه شو از برون‌سرایی!
[M2]با جوهر خود کن آشنایی!
[B][M1]ز آیینه خویش زنگ بزدای!
[M2]راهی به حریم وصل بگشای!
[A]
[B][M1]هر چند چو بحر تلخکامی،
[M2]این کار تو را بس است، جامی!
[B][M1]کز موج معانی‌ات ز سینه
[M2]افتاد به ساحل این سفینه
[B][M1]مرهم‌نه داغ دلفگاران
[M2]تسکین‌ده درد بیقراران
[B][M1]شیرین شکری‌ست نورسیده
[M2]از نیشکر قلم چکیده
[B][M1]شعری که ز خاطر خردمند
[M2]زاید، به مثل بود چو فرزند
[B][M1]فرزند به صورت ارچه زشت است
[M2]در چشم پدر نکوسرشت است
[B][M1]ای ساخته تیز خامه را نوک!
[M2]ز آن کرده عروس طبع را دوک!
[B][M1]می‌کن ز آن نوک، خوش‌نویسی!
[M2]ز آن دوک ز مشک رشته‌ریسی!
[B][M1]می‌زن رقمی به لوح انصاف!
[M2]دراعهٔ عیب پوش می‌باف!
[B][M1]چون شعر نکو بود، خط نیک
[M2]باشد مدد نکویی‌اش، لیک
[B][M1]گردد ز لباس خط ناخوب
[M2]در دیدهٔ عیب‌جوی، معیوب
[B][M1]حرفی که به خط بدنویسی،
[M2]در وی همه عیب خود نویسی
[B][M1]در خوبی خط اگر نکوشی،
[M2]از بهر خدا ز تیزهوشی،
[B][M1]حرفی که نهی، به راستی نه!
[M2]کز هر هنری است راستی به
[B][M1]و آن دم که نویسی‌اش، سراسر
[M2]با نسخهٔ راست کن برابر!
[B][M1]چون خود کردی فساد از آغاز،
[M2]اصلاح به دیگران مینداز!
[B][M1]کوتاهی این بلندبنیاد،
[M2]در هشتصد و نه فتاد و هشتاد
[B][M1]ور تو به شمار آن بری دست
[M2]باشد سه هزار و هشتصد و شصت
[B][M1]شد عرض ز طبع فکرت‌اندیش
[M2]در طول چهار مه، کم و بیش
[B][M1]در یک دو سه ساعتی ز هر روز
[M2]شد طبع بر این مراد، فیروز
[B][M1]هر چند که قدر این تهی‌دست
[M2]زین نظم شکسته‌بسته بشکست،
[B][M1]زو حقهٔ چرخ، درج در باد!
[M2]ز آوازهٔ او زمانه پر باد!
[END]