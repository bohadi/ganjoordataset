[START][A]
[B][M1]بیایید ای کبوترهای دلخواه![M2]بدن کافورگون، پاها چو شنگرف
[B][M1]بپرید از فراز بام و ناگاه[M2]به گرد من فرود آیید چون برف
[B][M1]سحرگاهان که این مرغ طلایی[M2]فشاند پر ز روی برج خاور
[B][M1]ببینمتان به قصد خودنمایی[M2]کشیده سر ز پشت شیشهٔ در
[B][M1]فرو خوانده سرود بی‌گناهی[M2]کشیده عاشقانه بر زمین دم
[B][M1]به گوشم با نسیم صبحگاهی[M2]نوید عشق آید زآن ترنم
[B][M1]سحرگه سر کنید آرام آرام[M2]نواهای لطیف آسمانی
[B][M1]سوی عشاق بفرستید پیغام[M2]دمادم با زبان بی‌زبانی
[B][M1]مهیا، ای عروسان نوآیین![M2]که بگشایم در آن آشیان من
[B][M1]خروش بالهاتان اندر آن حین[M2]رود از خانه سوی کوی و برزن
[B][M1]نیاید از شما در هیچ حالی[M2]وگر مانید بس بی‌آب و دانه
[B][M1]نه فریادی و نه قیلی و قالی[M2]بجز دلکش سرود عاشقانه
[B][M1]فرود آیید ای یاران! از آن بام[M2]کف اندر کف‌زنان و رقص رقصان
[B][M1]نشینید از بر این سطح آرام[M2]که اینجا نیست جز من هیچ انسان
[B][M1]بیایید ای رفیقان وفادار![M2]من اینجا بهرتان افشانم ارزن
[B][M1]که دیدار شما بهر من زار[M2]به است از دیدن مردان برزن[END]