[START][A]
[B][M1]الهی غنچهٔ امید بگشای!
[M2]گلی از روضهٔ جاوید بنمای
[B][M1]بخندان از لب آن غنچه باغم!
[M2]وزین گل عطرپرور کن دماغم!
[B][M1]درین محنت‌سرای بی مواسا
[M2]به نعمت‌های خویش‌ام کن شناسا!
[B][M1]ضمیرم را سپاس اندیشه گردان!
[M2]زبانم را ستایش‌پیشه گردان!
[B][M1]ز تقویم خرد بهروزی‌ام بخش!
[M2]بر اقلیم سخن فیروزی‌ام بخش!
[B][M1]دلی دادی ز گوهر گنج بر گنج
[M2]ز گنج دل زبان را کن گهر سنج!
[B][M1]گشادی نافهٔ طبع مرا ناف
[M2]معطر کن ز مشکم قاف تا قاف!
[B][M1]ز شعرم خامه را شکرزبان کن!
[M2]ز عطرم نامه را عنبرفشان کن!
[B][M1]سخن را خود سرانجامی نمانده‌ست
[M2]وز آن نامه بجز نامی نمانده‌ست
[B][M1]درین خم‌خانهٔ شیرین‌فسانه
[M2]نمی‌یابم نوایی ز آن ترانه
[B][M1]حریفان باده‌ها خوردند و رفتند
[M2]تهی‌خم‌ها رها کردند و رفتند
[B][M1]نبینم پختهٔ این بزم، خامی
[M2]که باشد بر کف‌اش ز آن باده، جامی
[B][M1]بیا ساقی رها کن شرمساری!
[M2]ز صاف و درد پیش آر آنچه داری!
[A]
[B][M1]به نام آنکه نامش حرز جان‌هاست
[M2]ثنایش جوهر تیغ زبان‌هاست
[B][M1]زبان در کام، کام از نام او یافت
[M2]نم از سرچشمهٔ انعام او یافت
[B][M1]خرد را زو نموده دم به دم روی
[M2]هزاران نکتهٔ باریک چون موی
[B][M1]فلک را انجمن‌افروز از انجم
[M2]زمین را زیب انجم ده به مردم
[B][M1]مرتب‌ساز سقف چرخ دایر
[M2]فراز چار دیوار عناصر
[B][M1]قصب‌باف عروسان بهاری
[M2]قیام‌آموز سرو جویباری
[B][M1]بلندی‌بخش هر همت‌بلندی
[M2]به پستی‌افکن هر خودپسندی
[B][M1]گناه آمرز رندان قدح‌خوار
[M2]به طاعت‌گیر پیران ریاکار
[B][M1]انیس خلوت شب‌زنده‌داران
[M2]رفیق روز در محنت‌گذاران
[B][M1]ز بحر لطف او ابر بهاری
[M2]کند خار و سمن را آبیاری
[B][M1]وجودش آن فروزان آفتاب است
[M2]که ذره ذره از وی نوریاب است
[B][M1]ز بام آسمان تا مرکز خاک
[M2]اگر صد پی به پای وهم و ادراک،
[B][M1]فرود آییم یا بالا شتابیم
[M2]ز حکمش ذره‌ای بیرون نیاییم
[A]
[B][M1]دلا تا کی درین کاخ مجازی
[M2]کنی مانند طفلان خاک‌بازی؟
[B][M1]تویی آن دست‌پرور مرغ گستاخ
[M2]که بودت آشیان بیرون ازین کاخ
[B][M1]چرا ز آن آشیان بیگانه گشتی؟
[M2]چو دونان جغد این ویرانه گشتی؟
[B][M1]بیفشان بال و پر ز آمیزش خاک
[M2]بپر تا کنگر ایوان افلاک!
[B][M1]ببین در رقص ارزق‌طیلسانان
[M2]ردای نور بر عالم‌فشانان
[B][M1]همه دور شباروزی گرفته
[M2]به مقصد راه فیروزی گرفته
[B][M1]یکی از غرب رو در شرق کرده
[M2]یکی در غرب کشتی غرق کرده
[B][M1]شده گرم از یکی، هنگامهٔ روز
[M2]یکی را، شب شده هنگامه‌افروز
[B][M1]یکی حرف سعادت نقش بسته
[M2]یکی سررشتهٔ دولت گسسته
[B][M1]چنان گرم‌اند در منزل‌بریدن
[M2]کزین جنبش ندانند آرمیدن
[B][M1]چه داند کس که چندین درچه کارند
[M2]همه تن رو شده، رو در که دارند
[B][M1]به هر دم تازه‌نقشی می‌نمایند
[M2]ولیکن نقشبندی را نشایند
[B][M1]عنان تا کی به دست شک سپاری؟
[M2]به هر یک روی «هذا ربی» آری؟
[B][M1]خلیل آسا در ملک یقین زن!
[M2]نوای «لا احب الافلین» زن!
[B][M1]کم هر وهم، ترک هر شکی کن!
[M2]رخ «وجهت وجهی» بر یکی کن!
[B][M1]یکی دان و یکی بین و یکی گوی!
[M2]یکی خواه و یکی خوان و یکی جوی!
[B][M1]ز هر ذره بدو رویی و راهی‌ست
[M2]بر اثبات وجود او گواهی‌ست
[B][M1]بود نقش دل هر هوشمندی
[M2]که باید نقش‌ها را نقشبندی
[B][M1]به لوحی گر هزاران حرف پیداست
[M2]نیاید بی‌قلمزن یک الف راست
[B][M1]درین ویرانه نتوان یافت خشتی
[M2]برون از قالب نیکو سرشتی
[B][M1]به خشت از کلک انگشتان نوشته‌ست
[M2]که آن را دست دانائی سرشته‌ست
[B][M1]ز لوح خشت چون این حرف خوانی
[M2]ز حال خشت‌زن غافل نمانی
[B][M1]به عالم اینهمه مصنوع، ظاهر
[M2]به صانع چه نه‌ای مشغول‌خاطر؟
[B][M1]چو دیدی کار، رو در کارگر دار!
[M2]قیاس کارگر از کار بردار!
[B][M1]دم آخر کز آن کس را گذر نیست
[M2]سر و کار تو جز با کارگر نیست
[B][M1]بدو آر از همه روی ارادت!
[M2]وز او جو ختم کارت بر سعادت!
[A]
[B][M1]دل فارغ ز درد عشق، دل نیست
[M2]تن بی‌درد دل جز آب و گل نیست
[B][M1]ز عالم رویت آور در غم عشق!
[M2]که باشد عالمی خوش، عالم عشق
[B][M1]غم عشق از دل کس کم مبادا!
[M2]دل بی‌عشق در عالم مبادا!
[B][M1]فلک سرگشته از سودای عشق است
[M2]جهان پر فتنه از غوغای عشق است
[B][M1]می عشقت دهد گرمیّ و مستی
[M2]دگر، افسردگی و خودپرستی
[B][M1]اسیر عشق شو! کآزاد گردی
[M2]غمش بر سینه نه! تا شاد گردی
[B][M1]ز یاد عشق عاشق تازگی یافت
[M2]ز ذکر او بلند آوازگی یافت
[B][M1]اگر مجنون نه می زین جام خوردی،
[M2]که او را در دو عالم نام بردی؟
[B][M1]هزاران عاقل و فرزانه رفتند
[M2]ولی از عاشقی بیگانه رفتند
[B][M1]نه نامی ماند از ایشان نی نشانی
[M2]نه در دست زمانه داستانی
[B][M1]بسا مرغان خوش‌پیکر که هستند
[M2]که خلق از ذکر ایشان لب ببستند
[B][M1]چو اهل دل ز عشق افسانه گویند
[M2]حدیث بلبل و پروانه گویند
[B][M1]به گیتی گرچه صدکار، آزمایی
[M2]همین عشقت دهد از خود رهایی
[B][M1]بحمد الله که تا بودم درین دیر
[M2]به راه عاشقی بودم سبک سیر
[B][M1]چو دایه مشک من بی‌نافه دیده
[M2]به تیغ عاشقی نافم بریده
[B][M1]چو مادر بر لبم پستان نهاده‌ست
[M2]ز خونخواری عشقم شیر داده‌ست
[B][M1]اگر چه موی من اکنون چو شیرست
[M2]هنوز آن ذوق شیرم در ضمیرست
[B][M1]به پیری و جوانی نیست چون عشق
[M2]دمد بر من دمادم این فسون عشق
[B][M1]که: «جامی، چون شدی در عاشقی پیر،
[M2]سبک‌روحی کن و در عاشقی میر!
[B][M1]بنه در عشقبازی داستانی!
[M2]که ماند از تو در عالم نشانی
[B][M1]بکش نقشی ز کلک نکته‌زایت!
[M2]که چون از جا روی ماند به جایت»
[B][M1]چو از عشق این نوا آمد به گوشم
[M2]به استقبال بیرون رفت هوشم
[B][M1]بجان گشتم گرو فرمانبری را
[M2]نهادم رسم نو، سحرآوری را
[B][M1]برآنم گر خدا توفیق بخشد
[M2]که نخلم میوهٔ تحقیق بخشد
[B][M1]کنم از سوز عشق آن نکته‌رانی
[M2]که سوزد عقل، رخت نکته‌دانی
[B][M1]درین فیروزه گنبد افکنم دود
[M2]کنم چشم کواکب گریه‌آلود
[B][M1]سخن را پایه بر جایی رسانم
[M2]که بنوازد به احسنت آسمانم
[A]
[B][M1]سخن دیباچهٔ دیوان عشق است
[M2]سخن نوباوهٔ بستان عشق است
[B][M1]خرد را کار و باری جز سخن نیست
[M2]جهان را یادگاری جز سخن نیست
[B][M1]سخن از کاف و نون دم بر قلم زد
[M2]قلم بر صحنهٔ هستی رقم زد
[B][M1]چو شد قاف قلم ز آن کاف موجود
[M2]گشاد از چشمه‌اش فوارهٔ جود
[B][M1]جهان باشان که در بالا و پستند
[M2]ز جوشش‌های این فواره هستند
[B][M1]گهی لب را نشاط خنده آرد
[M2]گه از دیده نم اندوه بارد
[B][M1]ازو خندد لب اندوهمندان
[M2]وزو گریان شود لب‌های خندان
[B][M1]بدین می شغل‌گیری ساخت پیرم
[M2]به پیرافشانی اکنون شغل گیرم
[B][M1]دهم از دل برون راز نهان را
[M2]بخندانم، بگریانم، جهان را
[B][M1]کهن شد دولت شیرین و خسرو
[M2]به شیرینی نشانم خسرو نو
[B][M1]سرآمد دولت لیلی و مجنون
[M2]کسی دیگر سر آمد سازم اکنون
[B][M1]چو طوطی طبع را سازم شکرخا
[M2]ز حسن یوسف و عشق زلیخا
[B][M1]خدا از قصه‌ها چون «احسن»اش خواند
[M2]به احسن وجه از آن خواهم سخن راند
[B][M1]چو باشد شاهد آن وحی منزل
[M2]نباشد کذب را امکان مدخل
[B][M1]نگردد خاطر از ناراست خرسند
[M2]اگرچه گویی آن را راست مانند
[B][M1]ز معشوقان چو یوسف کس نبوده
[M2]جمالش از همه خوبان فزوده
[B][M1]ز خوبان هر که را ثانی ندانند
[M2]ز اول یوسف ثانی‌ش خوانند
[B][M1]نبود از عاشقان کس چون زلیخا
[M2]به عشق از جمله بود افزون زلیخا
[B][M1]ز طفلی تا به پیری عشق ورزید
[M2]به شاهی و امیری عشق ورزید
[B][M1]پس از پیری و عجز و ناتوانی
[M2]چو بازش تازه شد عهد جوانی،
[B][M1]بجز راه وفای عشق نسپرد
[M2]بر آن زاد و بر آن بود و بر آن مرد
[B][M1]طمع دارم که گر ناگه شگرفی
[M2]بخواند زین «محبت نامه» حرفی
[B][M1]به دورادور اگر بیند خطایی
[M2]نیارد بر سر من ماجرایی
[B][M1]به قدر وسع در اصلاح کوشد
[M2]وگر اصلاح نتواند، بپوشد
[A]
[B][M1]درین نوبتگه صورت پرستی
[M2]زند هر کس به نوبت کوس هستی
[B][M1]حقیقت را به هر دوری ظهوری‌ست
[M2]ز اسمی بر جهان افتاده نوری‌ست
[B][M1]اگر عالم به یک دستور ماندی
[M2]بسا انوار ، کن مستور ماندی
[B][M1]گر از گردون نگردد نور خور گم
[M2]نگیرد رونقی بازار انجم
[B][M1]زمستان از چمن بار ار نبندد
[M2]ز تاثیر بهاران گل نخندد
[B][M1]چو «آدم» رخت ازین مهرابگه بست
[M2]به جایش «شیث» در مهراب بنشست
[B][M1]چو وی هم رفت کرد آغاز «ادریس»
[M2]درین تلبیس خانه درس تقدیس
[B][M1]چو شد تدریس ادریس آسمانی
[M2]به «نوح» افتاد دین را پاسبانی
[B][M1]به توفان فنا چون غرقه شد نوح
[M2]شد این در بر «خلیل الله» مفتوح
[B][M1]چو خوان دعوتش چیدند ز آفاق
[M2]موفق شد به آن انفاق، «اسحاق»
[B][M1]ازین هامون شد او راه عدم کوب
[M2]زد از کوه هدی گلبانگ، «یعقوب»
[B][M1]چو یعقوب از عقب زین کار دم زد
[M2]ز حد شام بر کنعان علم زد
[B][M1]اقامت را به کنعان محمل افکند
[M2]فتادش در فزایش مال و فرزند
[B][M1]شمار گوسفندش از بز و میش
[M2]در آن وادی شد از مور و ملخ بیش
[B][M1]پسر بیرون ز «یوسف» یازده داشت
[M2]ولی یوسف درون جانش ره داشت
[B][M1]چو یوسف بر زمین آمد ز مادر
[M2]به رخ شد ماه گردون را برادر
[B][M1]دمید از بوستان دل نهالی
[M2]نمود از آسمان جان، هلالی
[B][M1]ز گلزار خلیل الله گلی رست
[M2]قبای نازک‌اندامی بر او چست
[B][M1]برآمد اختری از برج اسحاق
[M2]ز روی او منور چشم آفاق
[B][M1]علم زد لاله‌ای از باغ یعقوب
[M2]ازو هم مرهم و هم داغ یعقوب
[B][M1]غزالی شد شمیم‌افزای کنعان
[M2]وز او رشک ختن صحرای کنعان
[B][M1]ز جان تو بود بهره مادرش را
[M2]ز شیر خویش شستی شکرش را
[B][M1]چو دیدش در کنار خود دو ساله
[M2]دمید ایام، زهرش در نواله
[B][M1]گرامی دری از بحر کریمی
[M2]ز مادر ماند با اشک یتیمی
[B][M1]پدر چون دید حال گوهر خویش
[M2]صدف کردش کنار خواهر خویش
[B][M1]ز عمه مرغ جانش پرورش یافت
[M2]به گلزار خوشی بال و پرش یافت
[B][M1]قدش آیین خوش رفتاری آورد
[M2]لبش رسم شکر گفتاری آورد
[B][M1]دل عمه به مهرش شد چنان بند
[M2]که نگسستی از او یک لحظه پیوند
[B][M1]به هر شب خفته چون جان در برش بود
[M2]به هر روز آفتاب منظرش بود
[B][M1]پدر هم آرزوی روی او داشت
[M2]ز هر سو میل خاطر سوی او داشت
[B][M1]جز او کس در دل غمگین نمی‌یافت
[M2]به گه گه دیدنش تسکین نمی‌یافت
[B][M1]چنان می‌خواست کن ماه دل‌افروز
[M2]به پیش چشم او باشد شب و روز
[B][M1]به خواهر گفت: « ...
[M2]. . .
[B][M1]ندارم طاقت دوری ز یوسف
[M2]خلاصم ده ز مهجوری ز یوسف
[B][M1]به خلوتگاه راز من فرستش!
[M2]به مهراب نیاز من فرستش!»
[B][M1]ز یعقوب این سخن خواهر چو بشنید
[M2]ز فرمانش به صورت سرنپیچید
[B][M1]ولیکن کرد با خود حیله‌ای ساز
[M2]که تا گیرد ز یعقوب‌اش به آن باز
[B][M1]به کف زاسحاق بودش یک کمربند
[M2]...
[B][M1]کمربندی که هر دستش که بستی
[M2]ز دست‌اندازی آفات رستی
[B][M1]چو یوسف را ز خود رو در پدر کرد
[M2]میان‌بندش نهانی ز آن کمر کرد
[B][M1]چنان بست آن کمر را بر میانش
[M2]که آگاهی نشد قطعا از آنش
[B][M1]کمر بسته به یعقوب‌اش فرستاد
[M2]وز آن پس در میان آوازه در داد
[B][M1]که: «گشته‌ست آن کمربند از میان گم»
[M2]گرفتی هر کسی را، ز آن توهم
[B][M1]به زیر جامه جست و جوی کردی
[M2]پس آنگه در دگرکس روی کردی
[B][M1]چو در آخر به یوسف نوبت افتاد
[M2]کمر را از میانش چست بگشاد
[B][M1]در آن ایام هر کس اهل دین بود
[M2]بر او حکم شریعت اینچنین بود
[B][M1]که دزدی هر که گشتی پای گیرش
[M2]گرفتی صاحب کالا اسیرش
[B][M1]دگر باره به تزویر، آن بهانه
[M2]چو کرد آماده، بردش سوی خانه
[B][M1]به رویش چشم روشن، شاد بنشست
[M2]پس از یک‌چند اجل چشمش فروبست
[B][M1]بدو شد خاطر یعقوب خرم
[M2]ز دیدارش نسبتی دیده بر هم
[B][M1]به پیش رو چو یوسف قبله‌ای یافت
[M2]ز فرزندان دیگر روی برتافت
[B][M1]به یوسف بود هر کاری که بودش
[M2]به یوسف بود بازاری که بودش
[B][M1]به یوسف بود روحش راحت‌اندوز
[M2]به یوسف بود چشمش دیده‌افروز
[B][M1]بلی هر جا کز آن‌سان مه بتابد
[M2]اگر خورشید باشد ره نیابد
[B][M1]چه گویم کن چه حسن و دلبری بود
[M2]که بیرون از حد حور و پری بود
[B][M1]مهی بود از سپهر آشنایی
[M2]ازو کون و مکان پر روشنایی
[B][M1]نه مه، هیهات! روشن آفتابی
[M2]مه از وی بر فلک افتاده تابی
[B][M1]چه می‌گویم؟ چه جای آفتاب است!
[M2]که رخشان چشمه‌اش اینجا سراب است
[B][M1]مقدس نوری از قید چه و چون
[M2]سر از جلباب چون آورده بیرون
[B][M1]چو آن بیچون درین چون کرده آرام
[M2]پی روپوش کرده یوسف‌اش نام
[B][M1]به دل یعقوب اگر مهرش نهان داشت،
[M2]وگر کردش به جان جا، جای آن داشت
[B][M1]زلیخایی که در رشک حورعین بود
[M2]به مغرب پردهٔ عصمت‌نشین بود،
[B][M1]ز خورشید رخش نادیده تابی
[M2]گرفتار خیالش شد به خوابی
[B][M1]چو بر دوران، غم عشق آورد زور
[M2]ز نزدیکان نباشد عاشقی دور
[A]
[B][M1]چنین گفت آن سخن‌دان سخن‌سنج
[M2]که در گنجینه بودش از سخن گنج
[B][M1]که در مغرب زمین شاهی بناموس
[M2]همی زد کوس شاهی، نام تیموس
[B][M1]همه اسباب شاهی حاصل او
[M2]نمانده آرزویی در دل او
[B][M1]ز فرقش تاج را اقبال‌مندی
[M2]ز پایش تخت را پایهٔ بلندی
[B][M1]فلک در خیلش از جوزا کمربند
[M2]ظفر با بند تیغش سخت‌پیوند
[B][M1]زلیخا نام، زیبا دختری داشت
[M2]که با او از همه عالم سری داشت
[B][M1]نه دختر، اختری از برج شاهی
[M2]فروزان گوهری از درج شاهی
[B][M1]نگنجد در بیان وصف جمالش
[M2]کنم طبع آزمایی با خیالش
[B][M1]ز سر تا پا فرود آیم چو مویش
[M2]شوم روشن ضمیر از عکس رویش
[B][M1]ز نوشین لعلش استمداد جویم
[M2]ز وصفش آنچه در گنجد بگویم
[B][M1]قدش نخلی ز رحمت آفریده
[M2]ز بستان لطافت سر کشیده
[B][M1]ز جوی شهریاری آب خورده
[M2]ز سرو جویباری آب برده
[B][M1]به فرقش موی، دام هوشمندان
[M2]ازو تا مشک، فرق، اما نه چندان
[B][M1]فراوان موشکافی کرده شانه
[M2]نهاده فرق نازک در میانه
[B][M1]ز فرق او، دو نیمه نافه را دل
[M2]وز او در نافه کار مشک، مشکل
[B][M1]فرو آویخته زلف سمن‌سای
[M2]فکنده شاخ گل را سایه در پای
[B][M1]دو گیسویش دو هندوی رسن‌ساز
[M2]ز شمشاد سرافرازش رسن‌باز
[B][M1]فلک درس کمالش کرده تلقین
[M2]نهاده از جبینش لوح سیمین
[B][M1]ز طرف لوح سیمینش نموده
[M2]دو نون سرنگون از مشک سوده
[B][M1]به زیر آن دو نون، طرفه دو صادش
[M2]نوشته کلک صنع اوستادش
[B][M1]ز حد نون او تا حلقهٔ میم
[M2]الف‌واری کشیده بینی از سیم
[B][M1]فزوده بر الف، صفر دهان را
[M2]یکی ده کرده آشوب جهان را
[B][M1]شده سین‌اش عیان از لعل خندان
[M2]گشاده میم را عقده به دندان
[B][M1]ز بستان ارم رویش نمونه
[M2]در او گل‌ها شکفته گونه گونه
[B][M1]بر او هر جانب از خالی نشانی
[M2]چو زنگی بچگان در گل‌ستانی
[B][M1]زنخدانش که میم بی‌زکات است
[M2]در او چاهی پر از آب حیات است
[B][M1]به زیرش غبغب ار دانا برد راه
[M2]بود گرد آمده رشحی از آن چاه
[B][M1]قرار دل بود نایاب آنجا
[M2]که هم چاه است و هم گرداب آنجا
[B][M1]بیاض گردنش صافی‌تر از عاج
[M2]به گردن آورندش آهوان باج
[B][M1]بر و دوشش زده طعنه سمن را
[M2]گل اندر جیب کرده پیرهن را
[B][M1]دو نار تازه بر رسته ز یک شاخ
[M2]کف امیدشان نبسوده گستاخ
[B][M1]ز بازو گنج سیمش در بغل بود
[M2]عیار سیم، پیش آن، دغل بود
[B][M1]پی تعویذ آن پاکیزه چون در
[M2]دل پاکان عالم از دعا پر
[B][M1]پری‌رویان به جان کرده پسندش
[M2]رگ جان ساخته تعویذبندش
[B][M1]ز تاراج سران تاج و دیهیم
[M2]دو ساعد آستینش کرده پر سیم
[B][M1]کف‌اش راحت‌ده هر محنت‌اندیش
[M2]نهاده مرهمی بهر دل ریش
[B][M1]به دست آورده ز انگشتان قلم‌ها
[M2]زده از مهر بر دل‌ها رقم‌ها
[B][M1]دل از هر ناخنش بسته خیالی
[M2]فزوده بر سر بدری ، هلالی
[B][M1]به پنج انگشت، مه را برده پنجه
[M2]ز زور پنجه، مه را کرده رنجه
[B][M1]میانش موی، بل کز موی نیمی
[M2]ز باریکی بر او از موی بیمی
[B][M1]نیارستی کمر از موی بستن
[M2]کز آن مو بودی‌اش بیم گسستن
[B][M1]ز دست‌افشار زرین پس خمش شو!
[M2]بیا وین سیم دست‌افشار بشنو!
[B][M1]نداده در حریم آن حرمگاه
[M2]حصار عصمتش اندیشه را راه
[B][M1]سخن رانم ز ساق او که چون است
[M2]بنای حسن را سیمین ستون است
[B][M1]بنامیزد! بود گلدسته نور
[M2]ولی از چشم هر بی‌نور، مستور
[B][M1]صفای او نمود آیینه را رو
[M2]درآمد از ادب پیشش به زانو
[B][M1]از آن آیینه هم‌زانوی او شد
[M2]که فیض نوریاب از روی او شد
[B][M1]به وی هر کس که هم‌زانو نشیند
[M2]رخ دولت در آن آیینه بیند
[B][M1]قدم در لطف نیز از ساق کم نیست
[M2]چون او در لطف کس صاحب قدم نیست
[B][M1]ندانم از زر و زیور چه گویم
[M2]که خواهد بود قاصر هر چه گویم
[B][M1]پر از گوهر به تارک افسری داشت
[M2]که در هر یک خراج کشوری داشت
[B][M1]در و لعل‌اش که بود آویزهٔ گوش
[M2]همی برد از دل و جان لطف آن، هوش
[B][M1]اگر بگسستی‌اش گوهر ز گردن
[M2]شدی گنج جواهر جیب و دامن
[B][M1]مرصع موی بندش در قفا بود
[M2]هزاران عقد گوهر را بها بود
[B][M1]نیارم بیش ازین از زر خبر داد
[M2]که شد خلخال و اندر پایش افتاد
[B][M1]گهی از عشوه در مسندنشینی
[M2]به زیبا دیبهٔ رومی و چینی
[B][M1]گهی در جلوهٔ ایوان خرامی
[M2]ز زرکش حلهٔ مصری و شامی
[B][M1]به هر روز نوی کافکنده پرتو
[M2]نبوده بر تنش جز خلعتی نو
[B][M1]ندادی دست جز پیراهنش را
[M2]که در آغوش خود دیدی تنش را
[B][M1]سهی سروان هواداری‌ش کردی
[M2]پری‌رویان پرستاری‌ش کردی
[B][M1]ز همزادان هزاران حورزاده
[M2]به خدمت روز و شب پیشش ستاده
[B][M1]نه هرگز بر دلش باری نشسته
[M2]نه یک بارش به پا خاری شکسته
[B][M1]نبوده عاشق و معشوق کس را
[M2]نداده ره به خاطر این هوس را
[B][M1]به شب چون نرگس سیراب خفتی
[M2]سحر چون غنچهٔ خندان شکفتی
[B][M1]بدین‌سان خرم و دلشاد بودی
[M2]وز آن غم خاطرش آزاد بودی
[B][M1]که‌ش از ایام بر گردن چه آید
[M2]وز این شب‌های آبستن چه زاید
[A]
[B][M1]شبی خوش همچو صبح زندگانی
[M2]نشاط‌افزا چو ایام جوانی
[B][M1]ز جنبش مرغ و ماهی آرمیده
[M2]حوادث پای در دامن کشیده
[B][M1]درین بستان‌سرای پر نظاره
[M2]نمانده باز جز چشم ستاره
[B][M1]سگان را طوق گشته حلقهٔ دم
[M2]در آن حلقه ره فریادشان گم
[B][M1]ستاده از دهل کوبی دهل‌کوب
[M2]هجوم خواب دستش بسته بر چوب
[B][M1]نکرده موذن از گلبانگ یا حی
[M2]فراش غفلت شب‌مردگان طی
[B][M1]زلیخا آن به لب‌ها شکر ناب
[M2]شده بر نرگسش شیرین، شکرخواب
[B][M1]سرش سوده به بالین جعد سنبل
[M2]تنش داده به بستر خرمن گل
[B][M1]ز بالین سنبلش در هم شکسته
[M2]به گل تار حریرش نقش بسته
[B][M1]به خوابش چشم صورت‌بین غنوده
[M2]ولی چشم دگر از دل گشوده
[B][M1]درآمد ناگه‌اش از در جوانی
[M2]چه می‌گویم جوانی نی، که جانی
[B][M1]همایون پیکری از عالم نور
[M2]به باغ خلد کرده غارت حور
[B][M1]کشیده‌قامتی چون تازه‌شمشاد
[M2]به آزادی، غلام‌اش سرو آزاد
[B][M1]زلیخا چون به رویش دیده بگشاد
[M2]به یک دیدارش افتاد آنچه افتاد
[B][M1]جمای دید از حد بشر دور
[M2]ندیده از پری، نشنیده از حور
[B][M1]ز حسن صورت و لطف شمایل
[M2]اسیرش شد به یک‌دل نی، به صد دل
[B][M1]ز رویش آتشی در سینه افروخت
[M2]وز آن آتش متاع صبر و دین سوخت
[B][M1]بنامیزد! چه زیبا صورتی بود
[M2]که صورت کاست واندر معنی افزود
[B][M1]از آن معنی اگر آگاه بودی،
[M2]یکی از واصلان راه بودی
[B][M1]ولی چون بود در صورت گرفتار
[M2]نشد در اول از معنی خبردار
[B][M1]همه دربند پنداریم مانده
[M2]به صورت‌ها گرفتاریم مانده
[A]
[B][M1]سحر چون زاغ شب پرواز برداشت
[M2]خروس صبحگاه آواز برداشت
[B][M1]سمن از آب شبنم روی خود شست
[M2]بنفشه جعد عنبر بوی خود شست
[B][M1]زلیخا همچنان در خواب نوشین
[M2]دلش را روی در مهراب دوشین
[B][M1]نبود آن خواب خوش، بیهوشی‌ای بود
[M2]ز سودای شب‌اش مدهوشی‌ای بود
[B][M1]کنیزان روی بر پایش نهادند
[M2]پرستاران به دستش بوسه دادند
[B][M1]نقاب از لالهٔ سیراب بگشاد
[M2]خمارآلوده چشم از خواب بگشاد
[B][M1]گریبان، مطلع خورشید و مه کرد
[M2]ز مطلع سرزده، هر سو نگه کرد
[B][M1]ندید از گلرخ دوشین نشانی
[M2]چو غنچه شد فرو در خود زمانی
[B][M1]بر آن شد کز غم آن سرو چالاک
[M2]گریبان همچو گل بر تن زند چاک
[B][M1]ولی شرم از کسان بگرفت دستش
[M2]به دامان صبوری پای بست‌اش
[B][M1]فرو می‌خورد چون غنچه به دل خون
[M2]نمی‌داد از درون یک شمه بیرون
[B][M1]دهانش با رفیقان در شکرخند
[M2]دلش چون نیشکر در صد گره، بند
[B][M1]زبانش با حریفان در فسانه
[M2]به دل از داغ عشق‌اش صد زبانه
[B][M1]نظر بر صورت اغیار می‌داشت
[M2]ولی پیوسته دل با یار می‌داشت
[B][M1]دلی کز عشق در دام نهنگ است
[M2]ز جست و جوی کام‌اش، پای لنگ است
[B][M1]برون از یار خود کامی ندارد
[M2]درونش با کس آرامی ندارد
[B][M1]اگر گوید سخن، با یار گوید
[M2]وگر جوید مراد، از یار جوید
[B][M1]هزاران بار جانش بر لب آمد
[M2]که تا آن روز محنت را شب آمد
[B][M1]شب آمد سازگار عشقبازان
[M2]شب آمد رازدار عشقبازان
[B][M1]چو شب شد روی در دیوار غم کرد
[M2]به زاری پشت خود چون چنگ خم کرد
[B][M1]ز ناله نغمهٔ جانکاه برداشت
[M2]به زیر و بم فغان و آه برداشت
[B][M1]که: «ای پاکیزه گوهر! از چه کانی؟
[M2]که از تو دارم این گوهرفشانی
[B][M1]دلم بردی و نام خود نگفتی
[M2]نشانی از مقام خود نگفتی
[B][M1]نمی‌دانم که نامت از که پرسم
[M2]کجا آیم مقامت از که پرسم
[B][M1]اگر شاهی، تو را آخر چه نام است؟
[M2]وگر ماهی، تو را منزل کدام است؟
[B][M1]مبادا هیچ کس چون من گرفتار!
[M2]که نی دل دارم اندر بر نه دلدار
[B][M1]کنون دارم من در خواب مانده
[M2]دلی از آتشت در تاب مانده
[B][M1]گلی بودم ز گلزار جوانی
[M2]تر و تازه چو آب زندگانی
[B][M1]به یک عشوه مرا بر باد دادی
[M2]هزارم خار در بستر نهادی»
[B][M1]همه شب تا سحرگه کارش این بود
[M2]شکایت با خیال یارش این بود
[B][M1]چو شب بگذشت، دفع هر گمان را
[M2]بشست از گریه چشم خون‌فشان را
[B][M1]به بالین رونق از گلبرگ تر داد
[M2]به بستر جان ز سرو سیمبر داد
[B][M1]شب و روزش بدین آیین گذشتی
[M2]سر مویی ازین آیین نگشتی
[A]
[B][M1]خوش است از بخردان این نکته گفتن
[M2]که: مشک و عشق را نتوان نهفتن!
[B][M1]اگر بر مشک گردد پرده صد توی
[M2]کند غمازی از صد پرده‌اش بوی
[B][M1]زلیخا عشق را پوشیده می‌داشت
[M2]به سینه تخم غم پوشیده می‌کاشت
[B][M1]ولی سر می‌زد آن هر دم ز جایی
[M2]همی کرد از درون نشو و نمایی
[B][M1]گهی از گریه چشمش آب می‌ریخت
[M2]به جای آب خون ناب می‌ریخت
[B][M1]به هر قطره که از مژگان گشادی
[M2]نهانی راز او بر رو فتادی
[B][M1]گهی از آتش دل آه می‌کرد
[M2]به گردون دود آهش راه می‌کرد
[B][M1]بدانستی همه کز هیچ باغی
[M2]نروید لاله‌ای خالی ز داغی
[B][M1]کنیزان این نشانی‌ها چو دیدند
[M2]خط آشفتگی بر وی کشیدند
[B][M1]ولی روشن نشد کن را سبب چیست
[M2]قضاجنبان آن حال عجب کیست
[B][M1]همی بست از گمان هر کس خیالی
[M2]همی کردند با هم قیل و قالی
[B][M1]ولی سر دلش ظاهر نمی‌شد
[M2]سخن بر هیچ چیز آخر نمی‌شد
[B][M1]از آن جمله، فسونگردایه‌ای داشت
[M2]که از افسونگری سرمایه‌ای داشت
[B][M1]به راه عاشقی کار آزموده
[M2]گهی عاشق گهی معشوق بوده
[B][M1]به هم وصلت‌ده معشوق و عاشق
[M2]موافق‌ساز یار ناموافق
[B][M1]شبی آمد زمین بوسید پیشش
[M2]به یاد آورد خدمت‌های خویش‌اش
[B][M1]بگفت: «ای غنچهٔ بستان شاهی!
[M2]به خاری از تو گلرویان مباهی!
[B][M1]دلت خرم لبت پر خنده بادا!
[M2]ز فرت بخت ما فرخنده بادا!
[B][M1]چنین آشفته و در هم چرایی؟
[M2]چنین با درد و غم همدم چرایی؟
[B][M1]یقین دانم که زد ماهی تو را راه
[M2]بگو روشن مرا، تا کیست آن ماه!
[B][M1]اگر بر آسمان باشد فرشته
[M2]ز نور قدسیان ذاتش سرشته
[B][M1]به تسبیح و دعا خوانم چنان‌اش
[M2]که آرم بر زمین از آسمان‌اش
[B][M1]وگر باشد پری در کوه و بیشه
[M2]عزایم خوانی‌ام کارست و پیشه
[B][M1]به تسخیرش عزیمت‌ها بخوانم
[M2]کنم در شیشه و پیشت نشانم
[B][M1]وگر باشد ز جنس آدمیزاد
[M2]بزودی سازم از وی خاطرت شاد»
[B][M1]زلیخا چون بدید آن مهربانی
[M2]فسون پردازی و افسانه‌خوانی،
[B][M1]ندید از راست گفتن هیچ چاره
[M2]گرفت از گریه مه را در ستاره
[B][M1]که: «گنج مقصدم بس ناپدیدست
[M2]در آن گنج، ناپیدا کلیدست
[B][M1]چه گویم با تو از مرغی نشانه
[M2]که با عنقا بود هم آشیانه
[B][M1]ز عنقا هست نامی پیش مردم
[M2]ز مرغ من بود آن نام هم گم
[B][M1]چه شیرین است عیش تلخکامی
[M2]که می‌داند ز کام خویش نامی
[B][M1]ز دوری گرچه باشد تلخ، کامش
[M2]کند باری زبان شیرین ز نامش»
[B][M1]زبان بگشاد آنگه پیش دایه
[M2]ز هم‌رازی بلندش ساخت پایه
[B][M1]به خواب خویشتن بیداری‌اش داد
[M2]به بیهوشی خود هشیاری‌اش داد
[B][M1]چو دایه حرفی از تومار او خواند
[M2]ز چاره‌سازی‌اش حیران فروماند
[B][M1]بلی این حرف، نقش هر خیال است
[M2]که: نادانسته از جستن محال است!
[B][M1]نیارست از دلش چون بند بگشاد
[M2]به اصلاح‌اش زبان پند بگشاد
[B][M1]نخستین گفت کاینها کار دیوست
[M2]همیشه کار دیوان مکر و ریوست
[B][M1]به مردم صورت زیبا نمایند
[M2]که تا بر وی در سودا گشایند
[B][M1]زلیخا گفت: «دیوی را چه یارا
[M2]که بنماید چنان شکل دلارا؟
[B][M1]تنی کز شور و شر باشد سرشته
[M2]معاذ الله کز او زاید فرشته»
[B][M1]دگر گفتا که: «این خوابی‌ست ناراست
[M2]که کج با کج گراید، راست با راست»
[B][M1]دگر گفتا که: «هستی دانش‌اندیش
[M2]برون کن این محال از خاطر خویش!»
[B][M1]بگفتا: «کار اگر بودی به دستم،
[M2]کی این بار گران دادی شکست‌ام؟
[B][M1]مرا تدبیر کار از دست رفته‌ست
[M2]عنان اختیار از دست رفته‌ست
[B][M1]مرا نقشی نشسته در دل تنگ
[M2]که بس محکمترست از نقش در سنگ»
[B][M1]چو دایه دیدش اندر عشق، محکم
[M2]فروبست از نصیحت گویی‌اش دم
[B][M1]نهانی رفت و حالش با پدر گفت
[M2]پدر ز آن قصه مشکل بر آشفت
[B][M1]ولی چون بود عاجز دست تدبیر
[M2]حوالت کرد کارش را به تقدیر
[A]
[B][M1]خوش آن دل کاندر او منزل کند عشق
[M2]ز کار عالم‌اش غافل کند عشق
[B][M1]در او رخشنده برقی برفروزد
[M2]که صبر و هوش را خرمن بسوزد
[B][M1]زلیخا همچو مه می‌کاست سالی
[M2]پس از سالی که شد بدرش هلالی،
[B][M1]هلال‌آسا شبی پشت خمیده
[M2]نشسته در شفق از خون دیده
[B][M1]همی گفت: «ای فلک! با من چه کردی؟
[M2]رساندی آفتابم را به زردی
[B][M1]به دست سرکشی دادی عنانم
[M2]کزو جز سرکشی چیزی ندانم
[B][M1]به بیداری نگردد همنشینم
[M2]نیاید هم که در خوابش ببینم»
[B][M1]همی گفت این سخن تا پاسی از شب
[M2]رسیده جانش از اندوه بر لب
[B][M1]ز ناگه زین خیالش خواب بربود
[M2]نبود آن خواب، بل بیهوشی‌ای بود
[B][M1]هنوزش تن نیاسوده به بستر
[M2]درآمد آرزوی جانش از در
[B][M1]همان صورت کز اول زد بر او راه،
[M2]درآمد با رخی روشن‌تر از ماه
[B][M1]نظر چون بر رخ زیبایش انداخت
[M2]ز جا برجست و سر در پایش انداخت
[B][M1]زمین بوسید کای سرو گل‌اندام!
[M2]که هم صبرم ز دل بردی هم آرام،
[B][M1]به آن صانع که از نور آفریدت
[M2]ز هر آلایشی دور آفریدت،
[B][M1]که بر جان من بیدل ببخشای!
[M2]به پاسخ لعل شکربار بگشای!
[B][M1]بگو با این جمال و دلستانی
[M2]که ای تو، وز کدامین خاندانی؟
[B][M1]بگفتا: «از نژاد آدم‌ام من
[M2]ز جنس آب و خاک عالم‌ام من
[B][M1]کنی دعوی که: هستم بر تو عاشق!
[M2]اگر هستی درین گفتار صادق،
[B][M1]حق مهر و وفای من نگه‌دار!
[M2]به بی‌جفتی رضای من نگه‌دار!
[B][M1]مرا هم دل به دام توست در بند
[M2]ز داغ عشق تو هستم نشان‌مند»
[B][M1]زلیخا چون بدید آن مهربانی
[M2]ز لعل او شنید آن نکته‌دانی
[B][M1]سری مست از خیال خواب برخاست
[M2]جگر پرسوز و دل پرتاب برخاست
[B][M1]به دل اندوه او انبوه‌تر شد
[M2]به گردون دودش از اندوه برشد
[B][M1]زمان عقل بیرون رفت‌اش از دست
[M2]ز بند پند و قید مصلحت رست
[B][M1]همی زد همچو غنچه جیب جان، چاک
[M2]چو لاله خون دل می‌ریخت بر خاک
[B][M1]گهی از مهر رویش روی می‌کند
[M2]گهی بر یاد زلفش موی می‌کند
[B][M1]پدر ز آن واقعه چون گشت آگاه،
[M2]دواجو شد ز دانایان درگاه
[B][M1]به تدبیرش به هر راهی دویدند
[M2]به از زنجیر تدبیری ندیدند
[B][M1]بفرمودند بیجان ماری از زر
[M2]که باشد مهره‌دار از لعل و گوهر
[B][M1]به سیمین‌ساقش آن مار گهرسنج
[M2]درآمد حلقه زن چون مار بر گنج
[B][M1]چو زرین‌مار زیر دامنش خفت
[M2]ز دیده مهره می‌بارید و می‌گفت:
[B][M1]«مرا پای دل اندر عشق بندست
[M2]همان بندم ازین عالم پسندست
[B][M1]سبک‌دستی چرخ عمرفرسای
[M2]بدین بندم چرا سازد گران، پای؟
[B][M1]به این بند گران پا بستن‌ام چیست؟
[M2]بدین تیغ جفا دل خستن‌ام چیست؟
[B][M1]به پای دلبری زنجیر باید
[M2]که در یک لحظه هوش از من رباید
[B][M1]اگر یاری دهد بخت بلندم
[M2]بدین زنجیر زر پایش ببندم
[B][M1]ببینم روی او چندان که خواهم
[M2]بدو روشن شود روز سیاهم»
[B][M1]گهی در گریه گه در خنده می‌شد
[M2]گهی می‌مرد و گاهی زنده می‌شد
[B][M1]همی شد هر دم از حالی به حالی
[M2]بدین سان بود حالش تا به سالی
[A]
[B][M1]زلیخا یک شبی نی صبر و نی هوش
[M2]به غم همراز و با محنت هم آغوش
[B][M1]کشید از مقنعه موی معنبر
[M2]فشاند از آتش دل، خاک بر سر
[B][M1]به سجده پشت سرو ناز خم کرد
[M2]زمین را رشک گلزار ارم کرد
[B][M1]شد از غمگین دل خود غصه‌پرداز
[M2]به یار خویش کرد این قصه آغاز
[B][M1]که: «ای تاراج تو هوش و قرارم!
[M2]پریشان کرده‌ای تو روزگارم
[B][M1]مبادا کس به خون آغشته چون من!
[M2]میان خلق رسوا گشته چون من!
[B][M1]دل مادر ز بد پیوندی‌ام تنگ
[M2]پدر را آید از فرزندی‌ام ننگ
[B][M1]زدی آتش به جان، چون من خسی را
[M2]نسوزد کس بدین سان بی‌کسی را»
[B][M1]به آن مقصود جان و دل خطابش
[M2]بدین‌سان بود، تا بربود خواب‌اش
[B][M1]چو چشمش مست گشت از ساغر خواب
[M2]به خوابش آمد آن غارتگر خواب
[B][M1]به شکلی خوب‌تر از هر چه گویم
[M2]ندانم بعد از آن دیگر چه گویم
[B][M1]به زاری دست در دامانش آویخت
[M2]به پایش از مژه خون جگر ریخت
[B][M1]که: «ای در محنت عشقت رمیده
[M2]قرارم از دل و خوابم ز دیده!
[B][M1]به پاکی کاینچنین پاک آفریدت
[M2]ز خوبان دو عالم برگزیدت
[B][M1]که اندوه را کوتاهی‌ای ده!
[M2]ز نام و شهر خویش آگاهی‌ای ده!»
[B][M1]بگفتا: «گر بدین کارت تمام است،
[M2]عزیز مصرم و مصرم مقام است
[B][M1]به مصر از خاصگان شاه مصرم
[M2]عزیزی داد عز و جاه مصرم»
[B][M1]زلیخا چون ز جانان این نشان یافت
[M2]تو گویی مردهٔ صد ساله جان یافت
[B][M1]رسیدش باز از آن گفتار چون نوش
[M2]به تن زور و به جان صبر و به دل هوش
[B][M1]از آن خوابی که دید از بخت بیدار
[M2]اگر چه خفت مجنون، خاست بیدار
[B][M1]کنیزان را ز هر سو داد آواز
[M2]که: «ای با من درین اندوه دمساز!
[B][M1]پدر را مژدهٔ دولت رسانید
[M2]دلش را ز آتش محنت رهانید
[B][M1]که آمد عقل و دانش سوی من باز
[M2]روان شد آب رفتهٔ جوی من باز
[B][M1]بیا بردار بند زر ز سیم‌ام
[M2]که نبود از جنون من بعد، بیم‌ام»
[B][M1]پدر را چون رسید این مژده در گوش
[M2]به استقبال آن رفت از سرش هوش
[B][M1]به رسم عاشق اول ترک خود کرد
[M2]وز آن پس ره سوی آن سرو قد کرد
[B][M1]دهان بگشاد آن مار دو سر را
[M2]رهاند از بند زر آن سیمبر را
[B][M1]پرستاران به پایش سر نهادند
[M2]به زیر پاش تخت زر نهادند
[B][M1]پری‌رویان ز هر جا جمع گشتند
[M2]همه پروانهٔ آن شمع گشتند
[B][M1]به همزادان چو در مجلس نشستی
[M2]چو طوطی لعل او شکر شکستی
[B][M1]سر درج حکایت باز کردی
[M2]ز هر شهری سخن آغاز کردی
[B][M1]حدیث مصریان کردی سرانجام
[M2]که تا بردی عزیز مصر را نام
[B][M1]چو این نامش گرفتی بر زبان جای
[M2]درافتادی به سان سایه از پای
[B][M1]ز ابر دیده سیل خون فشاندی
[M2]نوای ناله بر گردون رساندی
[B][M1]به روز و شب همه این بود کارش
[M2]سخن از یار راندی وز دیارش
[A]
[B][M1]زلیخا گرچه عشق آشفت حالش
[M2]جهان پر بود از صیت جمالش
[B][M1]به هر جا قصهٔ حسنش رسیدی
[M2]شدی مفتون او هر کس شنیدی
[B][M1]سران ملک را سودای او بود
[M2]به بزم خسروان غوغای او بود
[B][M1]به هر وقت آمدی از شهریاری
[M2]به امید وصالش خواستگاری
[B][M1]درین فرصت که از قید جنون رست
[M2]به تخت دلبری هشیار بنشست
[B][M1]رسولان از شه هر مرز و هر بوم
[M2]چو شاه ملک شام و کشور روم،
[B][M1]فزون از ده تن از ره در رسیدند
[M2]به درگاه جمالش آرمیدند
[B][M1]یکی منشور ملک و مال در مشت
[M2]یکی مهر سلیمانی در انگشت
[B][M1]زلیخا را ازین معنی خبر شد
[M2]ز اندیشه دلش زیر و زبر شد
[B][M1]که با اینان ز مصر آیا کسی هست؟
[M2]که عشق مصریان ام پشت بشکست
[B][M1]به سوی مصریان‌ام می‌کشد دل
[M2]ز مصر ار قاصدی نبود چه حاصل؟
[B][M1]درین اندیشه بود او، که‌ش پدر خواند
[M2]پدروارش به پیش خویش بنشاند
[B][M1]بگفت:«ای نور چشم و شادی دل!
[M2]ز بند غم، خط آزادی دل!
[B][M1]به دارالملک گیتی، شهریاران
[M2]به تخت شهریاری، تاجداران
[B][M1]به دل داغ تمنای تو دارند
[M2]به سینه تخم سودای تو کارند
[B][M1]به سوی ما به امید قبولی
[M2]رسیده‌ست اینک از هر یک رسولی
[B][M1]بگویم داستان هر رسول‌ات
[M2]ببینم تا که می‌افتد قبول‌ات
[B][M1]پدر می‌گفت و او خاموش می‌بود
[M2]به بوی آشنائی گوش می‌بود
[B][M1]ز شاهان قصه‌ها پی در پی آورد
[M2]ولی از مصریان دم بر نیاورد
[B][M1]زلیخا دید کز مصر و دیارش
[M2]نیامد هیچ قاصد خواستگارش
[B][M1]ز دیدار پدر نومید برخاست
[M2]ز غم لرزان چو شاخ بید برخاست
[B][M1]به نوک دیده مروارید می‌سفت
[M2]ز دل خونابه می‌بارید و می‌گفت:
[B][M1]«مرا ای کاشکی مادر نمی‌زاد!
[M2]وگر می‌زاد کس شیرم نمی‌داد!
[B][M1]کی‌ام من، وز وجود من چه خیزد؟
[M2]وز ین بود و نبود من چه خیزد؟»
[B][M1]به صد افغان و درد آن روز تا شب
[M2]درونی غنچه‌وار، از خون لبالب
[B][M1]سرشک از دیدهٔ غمناک می‌ریخت
[M2]به دست غصه بر سر خاک می‌ریخت
[B][M1]پدر چون دید شوق و بیقراری‌ش
[M2]ز سودای عزیز مصر زاری‌ش
[B][M1]رسولان را به خلعت‌های شاهی
[M2]اجازت داد، پر، از عذرخواهی
[B][M1]که هست از بهر این فرزانه فرزند
[M2]زبانم با عزیز مصر در بند
[B][M1]بود روشن بر دانش‌پرستان
[M2]که باشد دست، دست پیش‌دستان
[B][M1]رسولان ز آن تمنا درگذشتند
[M2]ز پیشش باد در کف بازگشتند
[A]
[B][M1]زلیخا داشت از دل بر جگر داغ
[M2]ز نومیدی فزودش داغ بر داغ
[B][M1]بود هر روز را رو در سفیدی
[M2]بجز روز سیاه نامیدی
[B][M1]پدر چون بهر مصرش خسته‌جان دید
[M2]علاج خسته‌جانیش اندر آن دید
[B][M1]که دانایی به راه مصر پوید
[M2]علاجش از عزیز مصر جوید
[B][M1]ز نزدیکان یکی دانا گزین کرد
[M2]به دانایی هزارش آفرین کرد
[B][M1]بداد از تحفه‌ها صد گونه چیزش
[M2]به رفتن رای زد سوی عزیزش
[B][M1]پیامش داد کای دور زمانه
[M2]تو را بوسیده خاک آستانه!
[B][M1]به هر روز از نوازش‌های گردون
[M2]عزیزی بر عزیزی بادت افزون!
[B][M1]مرا در برج عصمت آفتابی‌ست
[M2]که مه را در جگر افکنده تابی‌ست
[B][M1]ز اوج ماه برتر پایهٔ او
[M2]ندیده دیدهٔ خور سایهٔ او
[B][M1]کند پوشیده رخ مه را نظاره
[M2]که ترسد بیندش چشم ستاره
[B][M1]جز آیینه کسی کم‌دیده رویش
[M2]بجز شانه کسی نبسوده مویش
[B][M1]نباشد غیر زلفش را میسر
[M2]که گاهی افکند در پای او سر
[B][M1]جمال او ز گل دامن کشیده
[M2]که پیراهن به بدنامی دریده
[B][M1]نپوید در فروغ مهر یا ماه
[M2]که تا با او نگردد سایه همراه
[B][M1]گذر بر چشمه و جوی‌اش نیفتد
[M2]که چشم عکس بر رویش نیفتد
[B][M1]سرافرازان ز حد روم تا شام
[M2]همه از شوق او خون‌دل آشام
[B][M1]ولی وی در نیارد سر به هر کس
[M2]هوای مصر در سر دارد و بس
[B][M1]عزیز مصر چون این قصه بشنود
[M2]کلاه فخر بر اوج فلک سود
[B][M1]تواضع کرد و گفتا: «من که باشم
[M2]که در دل تخم این اندیشه پاشم؟
[B][M1]ولی چون شه مرا برداشت از خاک
[M2]سزد گر بگذرانم سر ز افلاک»
[B][M1]چو داناقاصد این اندیشه بشنید
[M2]به سجده سرنهاد و خاک بوسید
[B][M1]که: «ای مصر از تو دیده صد عزیزی!
[M2]ز تو کشت کرم در تازه‌خیزی!
[B][M1]مراد وی قبول خاطر توست
[M2]خوش آن کس کو قبول خاطرت جست!
[B][M1]چون آن میوه خورای خوانت افتاد
[M2]به زودی پیش تو خواهد فرستاد»
[A]
[B][M1]چو از مصر آمد آن مرد خردمند
[M2]که از جان زلیخا بگسلد بند،
[B][M1]خبرهای خوش آورد از عزیزش
[M2]تهی از خویش و، پر کرد از عزیزش
[B][M1]گل بختش شکفتن کرد آغاز
[M2]همای دولتش آمد به پرواز
[B][M1]ز خوابی بندها بر کارش افتاد
[M2]خیالی آمد و آن بند بگشاد
[B][M1]بلی هر جا نشاطی یا ملالی‌ست
[M2]به گیتی در، ز خوابی یا خیالی‌ست
[B][M1]زلیخا را پدر چون شادمان یافت
[M2]به ترتیب جهاز او عنان تافت
[B][M1]مهیا ساخت بهر آن عروسی
[M2]هزاران لعبت رومی و روسی
[B][M1]نهاده عقد گوهر بر بناگوش
[M2]کشیده قوس مشکین گوش تا گوش
[B][M1]کلاه لعل بر سر کج نهاده
[M2]گره از کاکل مشکین گشاده
[B][M1]ز اطراف کله هر تار کاکل
[M2]چنان کز زیر لاله شاخ سنبل
[B][M1]کمرهای مرصع بسته بر موی
[M2]به موی آویخته صد دل ز هر سوی
[B][M1]هزار اسب نکوشکل خوش‌اندام
[M2]به گاه پویه تند و وقت زین رام
[B][M1]ز گوی پیش چوگان، تیزدوتر
[M2]ز آب روی سبزه، نرم روتر
[B][M1]اگر سایه فکندی تازیانه
[M2]برون جستی ز میدان زمانه
[B][M1]چو وحشی‌گور، در صحرا تک‌آور
[M2]چون آبی‌مرغ، رد دریا شناور
[B][M1]شکن در سنگ خارا کرده از سم
[M2]گره بر خیزران افکنده در دم
[B][M1]بریده کوه را آسان چو هامون
[M2]ز فرمان عنان کم رفته بیرون
[B][M1]هزار اشتر همه صاحب شکوهان
[M2]سراسر پشته‌پشت و کوه کوهان
[B][M1]ز انواع نفایس صد شتروار
[M2]خراج کشوری بر هر شتر بار
[B][M1]دو صد مفرش ز دیبای گرامی
[M2]چه مصری و چه رومی و چه شامی
[B][M1]دو صد درج از گهرهای درخشان
[M2]ز یاقوت و در و لعل بدخشان
[B][M1]دو صد طبله پر از مشک تتاری
[M2]ز بان و عنبر و عود قماری
[B][M1]به هر جا ساربان منزل‌نشین شد
[M2]همه روی زمین صحرای چین شد
[B][M1]مرتب ساخت از بهر زلیخا
[M2]یکی دلکش عماری حجله اسا
[B][M1]مرصع سقف او چون چتر جمشید
[M2]زرافشان قبه‌اش چون گوی خورشید
[B][M1]برون او، درون او، همه پر
[M2]ز مسمار زر و آویزهٔ در
[B][M1]فروهشته در او زربفت‌دیبا
[M2]به رنگ دلپذیر و نقش زیبا
[B][M1]زلیخا را در آن حجله نشاندند
[M2]به صد نازش به سوی مصر راندند
[B][M1]به پشت بادپایان آن عماری
[M2]روان شد چون گل از باد بهاری
[B][M1]هزاران سرو و شمشاد و صنوبر
[M2]سمن‌بوی و سمن‌روی و سمن‌بر
[B][M1]بدین دستور منزل می‌بریدند
[M2]به سوی مصر محمل می‌کشیدند
[B][M1]زلیخا با دلی از بخت خشنود
[M2]که راه مصر طی خواهد شدن زود
[B][M1]شب غم را سحر خواهد دمیدن
[M2]غم هجران به سر خواهد رسیدن
[B][M1]از آن غافل که آن شب بس سیاه است
[M2]از آن تا صبح، چندن ساله راه است
[B][M1]به روز روشن و شب‌های تاریک
[M2]همی راندند تا شد مصر نزدیک
[B][M1]فرستادند از آنجا قاصدی پیش
[M2]که راند پیش از ایشان محمل خویش
[B][M1]به سوی مصر جوید پیشتر راه
[M2]عزیز مصر را گرداند آگاه
[B][M1]که: آمد بر سر اینک دولت تیز
[M2]گر استقبال خواهی کرد، برخیز!
[B][M1]عزیز مصر چون آن مژده بشنید
[M2]جهان را بر مراد خویشتن دید
[B][M1]منادی کرد تا از کشور مصر
[M2]برون آیند یکسر لشکر مصر
[B][M1]ز اسباب تجمل هر چه دارند
[M2]همه در معرض عرض اندر آرند
[B][M1]برون آمد سپاهی پای تا فرق
[M2]شده در زیور و زر و گهر غرق
[B][M1]غلامان و کنیزان صد هزاران
[M2]همه گل چهرگان و مه عذاران
[B][M1]غلامانی به طوق و تاج زرین
[M2]چو رسته نخل زر از خانهٔ زین
[B][M1]کنیزانی همه هر هفت کرده
[M2]به هودج در پس زربفت پرده
[B][M1]شکرلب مطربان نکته‌پرداز
[M2]به رسم تهنیت خوش کرده آواز
[B][M1]مغنی چنگ عشرت ساز کرده
[M2]نوای خرمی آغاز کرده
[B][M1]به مالش داده گوش عود را تاب
[M2]طرب را ساخته او تارش اسباب
[B][M1]نوای نی نوید وصل داده
[M2]به جان از وی امید وصل زاده
[B][M1]رباب از تاب غم جان را امان ده
[M2]برآورده کمانچه نعرهٔ زه
[B][M1]بدین آیین رخ اندر ره نهادند
[M2]به ره داد نشاط و عیش دادند
[B][M1]عزیز مصر چون آن بارگه دید
[M2]چو صبح از پرتو خورشید خندید
[B][M1]فرود آمد ز رخش خسروانه
[M2]به سوی بارگه شد خوش روانه
[B][M1]مقیمان حرم پیشش دویدند
[M2]به اقبال زمین‌بوسش رسیدند
[B][M1]تفحص کرد از ایشان حال آن ماه
[M2]ز آسیب هوا و محنت راه
[B][M1]به فردا عزم ره را نامزد کرد
[M2]وز آن پس رو به منزلگاه خود کرد
[A]
[B][M1]عزیز مصر چون افگند سایه
[M2]در آن خیمه زلیخا بود و دایه
[B][M1]عنان بربودش از کف شوق دیدار
[M2]به دایه گفت کای دیرینه‌غمخوار
[B][M1]علاجی کن! که یک دیدار بینم
[M2]کزین پس صبر را دشوار بینم
[B][M1]نباشد شوق دل هرگز از آن بیش
[M2]که همسایه بود یار وفا کیش
[B][M1]زلیخا را چو دایه مضطرب دید
[M2]به تدبیرش به گرد خیمه گردید
[B][M1]شکافی زد به صد افسون و نیرنگ
[M2]در آن خیمه چو چشم خیمگی تنگ
[B][M1]زلیخا کرد از آن خیمه نگاهی
[M2]برآورد از دل غم‌دیده آهی
[B][M1]که واویلا، عجب کاری‌م افتاد!
[M2]به سر نابهره دیداری‌م افتاد!
[B][M1]نه آنست این که من در خواب دیدم
[M2]به جست و جوش این محنت کشیدم
[B][M1]نه آنست این که عقل و هوش من برد
[M2]عنان دل به بی‌هوشی‌م بسپرد
[B][M1]نه آنست این که گفت از خویش رازم
[M2]ز بیهوشی به هوش آورد بازم
[B][M1]دریغا! بخت سست‌ام سختی آورد
[M2]طلوع اخترم بدبختی آورد
[B][M1]برای گنج بردم رنج بسیار
[M2]فتاد آخر مرا با اژدها کار
[B][M1]چو من در جمله عالم بیدلی نیست
[M2]میان بیدلان، بی‌حاصلی نیست
[B][M1]خدا را، این فلک، بر من ببخشای!
[M2]به روی من دری از مهر بگشای!
[B][M1]به رسوایی مدر پیراهنم را!
[M2]به دست کس میالا دامنم را!
[B][M1]به مقصود دل خود بسته‌ام عهد
[M2]که دارم پاس گنج خود به صد جهد
[B][M1]مسوز از غم من بی دست و پا را!
[M2]مده بر گنج من دست، اژدها را!
[B][M1]همی نالید از جان و دل چاک
[M2]همی مالید روی از درد بر خاک
[B][M1]درآمد مرغ بخشایش به پرواز
[M2]سروش غیب دادش ناگه آواز
[B][M1]که ای بیچاره، روی از خاک بردار!
[M2]کزین مشکل تو را آسان شود کار
[B][M1]عزیز مصر مقصود دل‌ات نیست
[M2]ولی مقصود او بی‌حاصل‌ات نیست
[B][M1]ازو خواهی جمال دوست دیدن
[M2]وز او خواهی به مقصودت رسیدن
[B][M1]مباد از صحبت وی هیچ بیم‌ات!
[M2]کزو ماند سلامت قفل سیمت
[B][M1]کلیدش را بود دندانه از موم!
[M2]بود کار کلید موم معلوم!
[B][M1]زلیخا چون ز غیب این مژده بشنود
[M2]به شکرانه سر خود بر زمین سود
[B][M1]زبان از ناله و لب از فغان بست
[M2]چو غنچه خوردن خون را میان بست
[B][M1]ز خون خوردن دمی بی‌غم نمی‌زد
[M2]ز غم می‌سوخت اما دم نمی‌زد
[B][M1]به ره می‌بود چشم انتظارش
[M2]که کی این عقده بگشاید ز کارش
[A]
[B][M1]عزیز آمد به فر شهریاری
[M2]نشاند از خیمه مه را در عماری
[B][M1]سپه را از پس و پیش و چپ و راست
[M2]به آیینی که می‌بایست، آراست
[B][M1]ز چتر زر به فرق نیک بختان
[M2]بپا شد سایه در زرین‌درختان
[B][M1]طرب‌سازان نواها ساز کردند
[M2]شتربانان حدی آغاز کردند
[B][M1]کنیزان زلیخا خرم و خوش
[M2]که رست از دیو هجران آن پریوش
[B][M1]عزیز و اهل او هم شادمانه
[M2]که شد زین‌سان بتی بانوی خانه
[B][M1]زلیخا تلخ‌عمر اندر عماری
[M2]رسانده بر فلک فریاد و زاری
[B][M1]که ای گردون مرا زین‌سان چه داری؟
[M2]چنین بی‌صبر و بی‌سامان چه داری؟
[B][M1]نخست از من به خوابی دل ربودی
[M2]به بیداری هزارم غم فزودی
[B][M1]گه از دیوانگی بندم نهادی
[M2]گه از فرزانگی بندم گشادی
[B][M1]چه دانستم که وقت چاره‌سازی
[M2]ز خان و مان مرا آواره سازی
[B][M1]مرا بس بود داغ بی‌نصیبی
[M2]فزون کردی بر آن درد غریبی
[B][M1]منه در ره دگر دام فریب‌ام!
[M2]میفکن سنگ در جام شکیب‌ام!
[B][M1]دهی وعده کزین پس کام‌یابی
[M2]وز آن آرام جان آرام یابی
[B][M1]بدین وعده به غایت شادمانم
[M2]ولی گر بخت این باشد، چه دانم!
[B][M1]برآمد بانگ رهدانان به تعجیل
[M2]که اینک شهر مصر و ساحل نیل
[B][M1]هزاران تن سواره یا پیاده
[M2]خروشان بر لب نیل ایستاده
[B][M1]ز بس کف‌ها زر و گوهر فشان شد
[M2]عماری در زر و گوهر نهان شد
[B][M1]نمی‌آمد ز گوهر ریز مردم
[M2]در آن ره مرکبان را بر زمین سم
[B][M1]همه صف‌ها کشیده میل در میل
[M2]نثارافشان گذشتند از لب نیل
[B][M1]بدین آرایش شاهانه رفتند
[M2]به دولت سوی دولت‌خانه رفتند
[B][M1]سرایی، بلکه در دنیا بهشتی
[M2]ز فرشش ماه، خشتی مهر، خشتی
[B][M1]به پای تخت زر مهدش رساندند
[M2]گهروارش به تخت زر نشاندند
[B][M1]ولی جانش ز داغ دل نرسته
[M2]از آن زر بود در آتش نشسته
[B][M1]مرصع تاج بر فرقش نهادند
[M2]میان تخت و تاج‌اش جلوه دادند
[B][M1]ولیکن بود از آن تاج گران سنگ
[M2]به زیر کوه از بار دل تنگ
[B][M1]فشاندندش به تارک گوهر انبوه
[M2]ولی بود آن بر او باران اندوه
[B][M1]در آن میدان که را باشد سر تاج
[M2]که صد سر می‌رود آنجا به تاراج؟
[A]
[B][M1]چو دل با دلبری آرام گیرد
[M2]ز وصل دیگری کی کام گیرد؟
[B][M1]زلیخا را در آن فرخنده‌منزل
[M2]همه اسباب حشمت بود حاصل
[B][M1]غلامی بود پیش رو، عزیزش
[M2]نبود از مال و زر کم، هیچ چیزش
[B][M1]پرستاران گل‌بوی گل‌اندام
[M2]پرستاری‌ش را بی‌صبر و آرام
[B][M1]کنیزان دل آشوب دل آرای
[M2]پی خدمتگری ننشسته از پای
[B][M1]سیه فامانی از عنبر سرشته
[M2]ز شهوت پاک‌دامن، چون فرشته
[B][M1]مقیمان حریم پاکبازی
[M2]امینان حرم در کارسازی
[B][M1]زلیخا با همه در صفهٔ بار
[M2]که یک‌سان باشد آنجا یار و اغیار
[B][M1]بساط خرمی افکنده بودی
[M2]درون پرخون و لب پرخنده بودی
[B][M1]به ظاهر با همه گفت و شنو داشت
[M2]ولی دل جای دیگر در گرو داشت
[B][M1]به صورت بود با مردم نشسته
[M2]به معنی از همه خاطر گسسته
[B][M1]ز وقت صبح تا شام کارش این بود
[M2]میان دوستان کردارش این بود
[B][M1]چو شب بر چهره مشکین پرده بستی،
[M2]چو مه در پرده‌اش تنها نشستی
[B][M1]خیال دوست را در خلوت راز
[M2]نشاندی تا سحر بر مسند ناز
[B][M1]به زانوی ادب بنشستی‌اش پیش
[M2]به عرض او رسانیدی غم خویش
[B][M1]ز ناله چنگ محنت ساز کردی
[M2]سرود بی‌خودی آغاز کردی
[B][M1]بدو گفتی که: «ای مقصود جانم!
[M2]به مصر از خویشتن دادی نشان‌ام
[B][M1]عزیز مصر گفتی خویش را نام
[M2]عزیزی روزیت بادا! سرانجام!
[B][M1]به مصر امروز مهجور و غریب‌ام
[M2]ز اقبال وصالت بی‌نصیب‌ام
[B][M1]به نومیدی کشید از عشق کارم
[M2]سروش غیب کرد امیدوارم
[B][M1]بدان امیدم اکنون زنده مانده
[M2]ز دامن گرد نومیدی فشانده
[B][M1]به نوری کز جمالت بر دلم تافت
[M2]یقین دانم که آخر خواهم‌ات یافت
[B][M1]ز شوقت گرچه خونبارست چشمم
[M2]به سوی شش جهت چارست چشمم
[B][M1]تویی از هر دو عالم آرزویم
[M2]تو را چون یافتم، از خود چه جویم؟»
[B][M1]سحر کردی بدین گفتار شب را
[M2]نبستی زین سخن تا روز لب را
[B][M1]چو باد صبح جستن کردی آغاز
[M2]بر آیین دگر دادی سخن ساز
[B][M1]چه گفتی؟ گفتی: «ای باد سحرخیز!
[M2]شمیم مشک در جیب سمن‌بیز،
[B][M1]به معشوقان بری پیغام عاشق
[M2]بدین جنبش دهی آرام عاشق
[B][M1]ز دلداران «نوازش نامه» آری
[M2]کنی غم‌دیدگان را غم‌گساری
[B][M1]کس از من در جهان غم‌دیده‌تر نیست
[M2]ز داغ هجر ماتم‌دیده‌تر نیست
[B][M1]دلم بیمار شد دلداری‌ام کن!
[M2]غمم بسیار شد غمخواری‌ام کن!
[B][M1]به هر شهری خبر پرس از مه من!
[M2]به هر تختی نشان جو از شه من!
[B][M1]گذار افکن به هر باغ و بهاری!
[M2]قدم نه بر لب هر جویباری!
[B][M1]بود بر طرف جویی زین تک و پوی
[M2]به چشم آید تو را آن سرو دلجوی»
[B][M1]ز وقت صبح، تا خورشید تابان
[M2]به جولانگاه روز آمد شتابان
[B][M1]دلی پردرد، چشمی خون‌فشان داشت
[M2]به باد صبحدم این داستان داشت
[B][M1]چو شد خورشید، شمع مجلس روز
[M2]زلیخا همچو حور مجلس‌افروز
[B][M1]پرستاران به پیشش صف کشیدند
[M2]رفیقان با جمالش آرمیدند
[B][M1]به آن صافی‌دلان پاک‌سینه
[M2]به جای آورد رسم و راه دینه
[B][M1]به هر روز و شبی این بود حالش
[M2]بدین آیین گذشتی ماه و سالش
[B][M1]به سر می‌برد از این سان روزگاری
[M2]به ره می‌داشت چشم‌انتظاری
[B][M1]بیا جامی! که همت برگماریم
[M2]ز کنعان ماه کنعان را بیاریم
[B][M1]زلیخا با دلی امیدوارست
[M2]نظر بر شاهراه انتظارست
[B][M1]ز حد بگذشت درد انتظارش
[M2]دوابخشی کنیم از وصل یارش
[A]
[B][M1]دبیر خامه ز استاد کهن زاد
[M2]درین نامه چنین داد سخن داد
[B][M1]که یوسف چون به خوبی سر برافروخت
[M2]دل یعقوب را مشعوف خود ساخت
[B][M1]به سان مردم‌اش در دیده بنشست
[M2]ز فرزندان دیگر دیده بربست
[B][M1]گرفتی با وی آن‌سان لطف‌ها پیش
[M2]که بر وی رشکشان هر دم شدی بیش
[B][M1]درختی بود در صحن سرای‌اش
[M2]به سبزی و خوشی بهجت‌فزای‌اش
[B][M1]ستاده در مقام استقامت
[M2]فکنده بر زمین ظل کرامت
[B][M1]پی تسبیح، هر برگش زبانی
[M2]بنامیزد! عجب تسبیح خوانی!
[B][M1]به هر فرزند که‌ش دادی خداوند
[M2]از آن خرم درخت سدره مانند
[B][M1]همان‌دم تازه شاخی بردمیدی
[M2]که با قدش برابر سرکشیدی
[B][M1]چو در راه بلاغت پا نهادی
[M2]به دستش ز آن عصای سبز دادی
[B][M1]بجز یوسف که از تایید بخت‌اش
[M2]عصا لایق نیامد ز آن درخت‌اش
[B][M1]شبی پنهان ز اخوان با پدر گفت
[M2]که: «ای بازوی سعی‌ات با ظفر جفت!
[B][M1]دعا کن! تا کفیل کار و کشت‌ام
[M2]برویاند عصایی از بهشت‌ام
[B][M1]که از عهد جوانی تا به پیری
[M2]کند هر جا که افتم دستگیری
[B][M1]دهد در جلوه‌گاه جنگ و بازی
[M2]مرا بر هر برادر سرفرازی»
[B][M1]پدر روی تضرع در خدا کرد
[M2]برای خاطر یوسف دعا کرد
[B][M1]رسید از سدره پیک ملک سرمد
[M2]عصایی سبز در دست از زبرجد
[B][M1]نه زخم تیشهٔ ایام دیده
[M2]نه رنج ارهٔ دوران کشیده
[B][M1]قوی‌قوت، گران‌قیمت، سبک‌سنگ
[M2]نیالوده به زنگ روغن و رنگ
[B][M1]پیام آورد کاین فضل الهی‌ست
[M2]ستون بارگاه پادشاهی‌ست
[B][M1]چو شد یوسف از آن تحفه، قوی‌دست
[M2]ز حسرت حاسدان را پشت بشکست
[B][M1]به خود بستند ز آن هر یک خیالی
[M2]نشاندند از حسد در دل نهالی
[A]
[B][M1]شبی یوسف به پیش چشم یعقوب
[M2]که پیش او چو چشمش بود محبوب
[B][M1]به خواب خوش نهاده سر به بالین
[M2]به خنده نوش نوشین کرد شیرین
[B][M1]ز شیرین خنده آن لعل شکرخند
[M2]به دل یعقوب را شوری در افکند
[B][M1]چو یوسف نرگس سیراب بگشاد
[M2]چو بخت خویش چشم از خواب بگشاد،
[B][M1]بدو گفت:«ای شکر شرمندهٔ تو!
[M2]چه موجب داشت شکر خندهٔ تو؟»
[B][M1]بگفتا: «خواب دیدم مهر و مه را
[M2]ز رخشنده کواکب یازده را
[B][M1]که یک‌سر داد تعظیمم بدادند
[M2]به سجده پیش رویم سر نهادند»
[B][M1]پدر گفتا که: «بس کن زین سخن، بس!
[M2]مگوی این خواب را زنهار! با کس!
[B][M1]مباد این خواب را اخوان بدانند،
[M2]به بیداری صد آزارت رسانند!
[B][M1]ز تو در دل هزاران غصه دارند
[M2]درین قصه کی‌ات فارغ گذارند
[B][M1]نیارند از حسد این خواب را تاب
[M2]که بس روشن بود تعبیر این خواب»
[B][M1]پدر کرد این وصیت، لیک تقدیر
[M2]به بادی بگسلد زنجیر تدبیر
[B][M1]به یک تن گفت یوسف آن فسانه
[M2]نهاد آن را به اخوان در میانه
[B][M1]شنیده‌ستی که هر سر کز دو بگذشت
[M2]به اندک وقت ورد هر زبان گشت
[B][M1]چه خوش گفت آن نکوگوی نکوکار
[M2]که: «سر خواهی سلامت، سر نگه‌دار!»
[B][M1]چو اخوان قصهٔ یوسف شنیدند
[M2]ز غصه پیرهن بر خود دریدند
[B][M1]که: «یارب چیست در خاطر پدر را
[M2]که نشناسد ز نفع خود ضرر را؟
[B][M1]به هر یک‌چند بربافد دروغی
[M2]دهد ز آن گوهر خود را فروغی
[B][M1]خورد آن پیر مسکین زو فریبی
[M2]شود از صحبت او ناشکیبی
[B][M1]کند قطع نکو پیوندی ما
[M2]برد مهر پدر فرزندی ما
[B][M1]پدر را ما خریداریم، نی او
[M2]پدر را ما هواداریم، نی او
[B][M1]اگر روزست، در صحرا شبانیم
[M2]وگر شب، خانه‌اش را پاسبانیم
[B][M1]بجز حیلت‌گری از وی چه دیده‌ست
[M2]که‌ش این سان بر سر ما برگزیده‌ست
[B][M1]چو با ما بر سر غمخوارگی نیست
[M2]دوای او بجز آوارگی نیست»
[B][M1]به قصد چاره‌سازی عهد بستند
[M2]به عزم مشورت یک جا نشستند
[B][M1]یکی گفت:«او ز حسرت خون ما ریخت
[M2]به خون‌ریزی‌ش باید حیله انگیخت»
[B][M1]یکی گفت: «این به بیدینی‌ست راهی
[M2]که اندیشیم قتل بیگناهی
[B][M1]همان به که افکنیم‌اش از پدر دور
[M2]به هایل وادی‌ای محروم و مهجور
[B][M1]چو یک چند اندر آن آرام گیرد
[M2]به مرگ خویشتن بی‌شک بمیرد»
[B][M1]دگر یک گفت:« قتل دیگرست این!
[M2]چه جای قتل؟ از آن هم بدترست این!
[B][M1]صواب آنست کاندر دور و نزدیک
[M2]طلب داریم چاهی غور و تاریک
[B][M1]ز صدر عزت و جاه افکنیم‌اش
[M2]به صد خواری در آن چاه افکنیم‌اش
[B][M1]بود کآنجا نشیند کاروانی
[M2]برآساید در آن منزل زمانی
[B][M1]به چاه اندر کسی دلوی گذارد
[M2]به جای آب از آن چاهش برآرد
[B][M1]به فرزندی‌ش گیرد یا غلامی
[M2]کند در بردن وی تیزگامی»
[B][M1]ز غور چاه مکر خود نه آگاه
[M2]همه بی‌ریسمان رفتند در چاه
[B][M1]وز آن پس رو به کار خود نهادند
[M2]به فردا وعدهٔ آن کار دادند
[A]
[B][M1]حسدورزان یوسف بامدادان
[M2]به فکر دینه خرم‌طبع و شادان
[B][M1]زبان پر مهر و سینه کینه‌اندیش
[M2]چو گرگان نهان در صورت میش
[B][M1]به دیدار پدر احرام بستند
[M2]به زانوی ادب پیشش نشستند
[B][M1]در زرق و تملق باز کردند
[M2]ز هر جایی سخن آغاز کردند
[B][M1]که: «از خانه ملالت خاست ما را
[M2]هوای رفتن صحراست ما را
[B][M1]اگر باشد اجازت، قصد داریم
[M2]که فردا روز در صحرا گذاریم
[B][M1]برادر، یوسف، آن نور دو دیده
[M2]ز کم‌سالی به صحرا کم رسیده
[B][M1]چه باشد که‌ش به ما همراه سازی
[M2]به همراهی‌ش ما را سرفرازی؟»
[B][M1]چو یعقوب این سخن بشنید از ایشان
[M2]گریبان رضا پیچید از ایشان
[B][M1]بگفتا: «بردن او کی پسندم؟
[M2]کز آن گردد درون اندوه‌مندم
[B][M1]از آن ترسم کزو غافل نشینید
[M2]ز غفلت صورت حالش نبینید
[B][M1]درین دیرینه‌دشت محنت‌انگیز
[M2]کهن گرگی بر او دندان کند تیز»
[B][M1]چو آن افسونگران آن را شنیدند
[M2]فسون دیگر از نو دردمیدند
[B][M1]که: «آخر ما نه ز آن‌سان سست راییم،
[M2]که هر ده تن به گرگی بس نیاییم»
[B][M1]چو ز ایشان کرد یعقوب این سخن گوش
[M2]ز عذر انگیختن گردید خاموش
[B][M1]به صحرا بردن یوسف رضا داد
[M2]بلا را در دیار خود صلا داد
[A]
[B][M1]چو پا بر دامن صحرا نهادند
[M2]بر او دست جفاکاری گشادند
[B][M1]ز دوش مرحمت، بارش فکندند
[M2]میان خاره و خارش فکندند
[B][M1]بدین‌سان بود حالش تا سه فرسنگ
[M2]از او صلح و از آن سنگین‌دلان جنگ
[B][M1]ازو نرمی وز ایشان سخت‌رویی
[M2]ازو گرمی وز ایشان سردگویی
[B][M1]ز ناگه بر لب چاهی رسیدند
[M2]ز رفتن، بر لب چاه آرمیدند
[B][M1]چهی چون گور ظالم تنگ و تیره
[M2]ز تاریکی‌ش چشم عقل خیره
[B][M1]مدار نقطهٔ اندوه دورش
[M2]برون از طاقت اندیشه، غورش
[B][M1]دگر بار از جفاشان داد برداشت
[M2]به نوعی ناله و فریاد برداشت
[B][M1]ولی آن ساز تیز آهنگ‌تر شد
[M2]دل چون سنگ ایشان سنگ‌تر شد
[B][M1]چه گویم کز جفا ایشان چه کردند
[M2]دلم ندهد که گویم آنچه کردند
[B][M1]کشیدند از بدن پیراهن او
[M2]چو گل از غنچه، عریان شد تن او
[B][M1]فروآویختند آنگه به چاهش
[M2]در آب انداختند از نیمه‌راهش
[B][M1]برون از آب، در چه بود سنگی
[M2]نشیمن ساخت آن را بی‌درنگی
[B][M1]شد از نور رخش آن چاه روشن
[M2]چو شب روی زمین از ماه روشن
[B][M1]شمیم گیسوان عطرسایش
[M2]عفونت را برون برد از هوایش
[B][M1]ز فر طلعت او هر گزنده
[M2]سوی سوراخ دیگر شد خزنده
[B][M1]به تعویذ اندرش پیراهنی بود
[M2]که جدش را ز آتش مامنی بود
[B][M1]فرستادش به ابراهیم، رضوان
[M2]از آن رو شد بر او آتش گلستان
[B][M1]رسید از سدره جبریل امین زود
[M2]ز بازوی وی آن تعویذ بگشود
[B][M1]برون آورد از آنجا پیرهن را
[M2]بدان پوشید آن پاکیزه تن را
[B][M1]از آن پس گفت: «ای مهجور غمناک!
[M2]پیامت می‌رساند ایزد پاک
[B][M1]که روزی این خیانت‌پیشگان را
[M2]گروه ناصواب‌اندیشگان را
[B][M1]ز تو دل‌ریش‌تر پیشت رسانم
[M2]فکنده پیش‌سر ، پیشت رسانم،
[B][M1]ز جبریل این سخن یوسف چو بشنود
[M2]ز رنج و محنت اخوان برآسود
[B][M1]به تسکین دادن جان حزینش
[M2]ندیم خاص شد روح‌الامین‌اش
[A]
[B][M1]سه روز آن ماه در چه بود تا شب
[M2]چو ماه نخشب اندر چاه نخشب
[B][M1]چو چارم روز ازین فیروزه‌خرگاه
[M2]برآمد یوسف شب رفته در چاه
[B][M1]ز مدین کاروانی رخت‌بسته
[M2]به عزم مصر با بخت خجسته
[B][M1]ز راه افتاده دور، آنجا فتادند
[M2]پی آسودگی محمل گشادند
[B][M1]به گرد چاه منزلگاه کردند
[M2]به قصد آب، رو در چاه کردند
[B][M1]نخست آمد سعادتمند مردی
[M2]به سوی آب حیوان رهنوردی
[B][M1]به تاریکی چاه آن خضر سیما
[M2]فرو آویخت دلو آب پیما
[B][M1]به یوسف گفت جبریل امین، خیز!
[M2]زلال رحمتی بر تشنگان ریز!
[B][M1]ز رویت پرتوی بر عالم افکن!
[M2]جهان را از سر نو ساز روشن!
[B][M1]روان، یوسف ز روی سنگ برجست
[M2]چو آب چشمه و در دلو بنشست
[B][M1]کشید آن دلو را مرد توانا
[M2]به قدر دلو و وزن آب، دانا
[B][M1]بگفت امروز دلو ما گران است
[M2]یقین چیزی بجز آب اندر آنست
[B][M1]چو آن ماه جهان‌آرا برآمد
[M2]ز جانش بانگ «یا بشری» برآمد
[B][M1]«بشارت! کز چنین تاریک چاهی
[M2]برآمد بس جهان‌افروز ماهی»
[B][M1]در آن صحرا گلی بشکفت او را
[M2]ولی از دیگران بنهفت او را
[B][M1]نهانی جانب منزلگه‌اش برد
[M2]به یاران خودش پوشیده بسپرد
[B][M1]بلی چون نیک‌بختی گنج یابد
[M2]اگر پنهان ندارد رنج یابد
[B][M1]حسودان هم در آن نزدیک بودند
[M2]ز حال او تفحص می‌نمودند
[B][M1]همی بردند دایم انتظارش
[M2]که تا خود چون شود انجام کارش
[B][M1]ز حال کاروان آگاه گشتند
[M2]خبرجویان به گرد چاه گشتند
[B][M1]نهان، کردند یوسف را ندایی
[M2]برون نامد ز چاه الا صدایی
[B][M1]به سوی کاروان کردند آهنگ
[M2]که تا آرند یوسف را فراچنگ
[B][M1]پس از جهد تمام و جد بسیار
[M2]میان کاروان آمد پدیدار
[B][M1]گرفتندش که: «ما را بنده است این
[M2]سر از طوق وفا تابنده است این
[B][M1]به کار خدمت آمد سست‌پیوند
[M2]ره بگریختن گیرد به هر چند
[B][M1]در اصلاح‌اش ازین پس می‌نکوشیم
[M2]به هر قیمت که باشد می‌فروشیم»
[B][M1]جوانمردی که از چه برکشیدش
[M2]به اندک قیمتی ز ایشان خریدش
[B][M1]به مالک بود مشهور آن جوانمرد
[M2]به فلسی چند مملوک خودش کرد
[B][M1]وز آن پس کاروان محمل ببستند
[M2]به قصد مصر در محمل نشستند
[B][M1]چو مالک را برون از دست‌رنجی
[M2]فروشد پا از آن سودا به گنجی
[B][M1]به بویش جان همی پرورد و می‌رفت
[M2]دو منزل را یکی می‌کرد و می‌رفت
[B][M1]به مصر آمد چو نزدیک از ره دور
[M2]میان مصریان شد قصه مشهور
[B][M1]که: آمد مالک اینک از سفر باز
[M2]به عبرانی غلامی گشته دمساز
[B][M1]بر اوج نیکویی تابنده‌ماهی
[M2]به ملک دلبری فرخنده‌شاهی
[B][M1]عزیز آنگه ز مالک شد طلبکار
[M2]که‌ش آرد تا در شاه جهاندار
[B][M1]بگفتا: «ز آمدن فکری نداریم
[M2]ولی از لطف تو امیدواریم،
[B][M1]که ما را این زمان معذور داری
[M2]به آسایش درین منزل گذاری
[B][M1]بود روزی سه چار آسوده گردیم
[M2]که از رنج سفر بی‌خواب و خوردیم
[B][M1]غبار از روی و چرک از تن بشوییم
[M2]تن پاکیزه سوی شاه پوییم»
[B][M1]عزیز مصر چون این نکته بشنید
[M2]به خدمتگاری شه بازگردید
[B][M1]به شاه از حسن یوسف شمه‌ای گفت
[M2]به غیرت ساخت جان شاه را جفت
[B][M1]اشارت کرد کز خوبان هزاران
[M2]به دارالملک خوبی شهریاران
[B][M1]همه زرین کله بنهاده بر سر
[M2]همه زرکش قبا پوشیده در بر،
[B][M1]چو گل از گلشن خوبی بچینند
[M2]ز گلرویان مصری برگزینند
[B][M1]که چون آرند یوسف را به بازار
[M2]کنندش عرض بر چشم خریدار،
[B][M1]کشند اینان بدین شکل و شمایل
[M2]به دعوی داری‌اش صف در مقابل
[B][M1]شود گر خود بود مهر جهان‌گرد
[M2]ازین آتش‌رخان بازار او سرد
[B][M1]به چارم روز موعد، یوسف خور
[M2]چو زد از ساحل نیل فلک سر
[B][M1]به حکم مالک، آن خورشید تابان
[M2]به سوی نیل حالی شد شتابان
[B][M1]قبای نیلگون بسته به تعجیل
[M2]چو سیمین سروی آمد بر لب نیل
[B][M1]به جای نیل، من بودی ، چه بودی؟
[M2]ز پابوسش من آسودی، چه بودی؟
[B][M1]چو گرد از روی و چرک از تن فروشست
[M2]چو سروی از کنار نیل بررست
[B][M1]ز مفرش دار مالک پیرهن خواست
[M2]به جلباب سمن، گل را بیاراست
[B][M1]کشید آنگه به بر دیبای زرکش
[M2]به چندین نقش‌های خوش منقش
[B][M1]فرو آویخت زلفین دلاویز
[M2]هوای مصر راز آن شد عنبرآمیز
[B][M1]بدان خوبی‌ش در هودج نشاندند
[M2]به قصد قصر شه مرکب براندند
[B][M1]نمود از قصر بیرون تختگاهی
[M2]که شاه آنجا کشیدی رخت، گاهی
[B][M1]به پیشش خیل خوبان صف کشیده
[M2]پی دیدار یوسف آرمیده
[B][M1]قضا را بود ابری تیره آن روز
[M2]گرفته آفتاب عالم‌افروز
[B][M1]چو یوسف برج هودج را بپرداخت
[M2]چو خور بر چشم مردم پرتو انداخت
[B][M1]گمان ناظران را، کآفتاب است!
[M2]که طالع گشته از نیلی سحاب است
[B][M1]ز حیرت کف‌زنان اهل نظاره
[M2]فغان برداشتند از هر کناره
[B][M1]بتان مصر سردرپیش ماندند
[M2]ز لوحش حرف نسخ خویش خواندند
[B][M1]بلی، هر جا شود مهر آشکارا،
[M2]سها را جز نهان بودن چه یارا؟
[A]
[B][M1]زلیخا بود ازین صورت، تهی‌دل
[M2]کز او تا یوسف آمد یک دو منزل
[B][M1]به صحرا شد برون تا ز آن بهانه
[M2]ز دل بیرون دهد اندوه خانه
[B][M1]گرفت اسباب عیش و خرمی پیش
[M2]ولی هر لحظه شد اندوه او بیش
[B][M1]چو در صحرا به خرمن سیل‌اش افتاد
[M2]دگرباره به خانه میل‌اش افتاد
[B][M1]اگر چه روی در منزلگه‌اش بود،
[M2]گذر بر ساحت قصر شه‌اش بود
[B][M1]چو دید آن انجمن گفت: «این چه غوغاست؟
[M2]که گویی رستخیز از مصر برخاست!»
[B][M1]یکی گفت:«این پی فرخنده نامی است
[M2]بساط عرض عبرانی غلامی است
[B][M1]زلیخا دامن هودج برانداخت
[M2]چو چشمش بر غلام افتاد بشناخت
[B][M1]برآمد از دلش بی‌خواست فریاد
[M2]ز فریادی که زد بی‌خود بیفتاد
[B][M1]روان، هودج کشان هودج براندند
[M2]به خلوت‌خانهٔ خاص‌اش رساندند
[B][M1]چو شد منزلگه‌اش آن خلوت راز
[M2]ز حال بی‌خودی آمد به خود باز
[B][M1]ازو پرسید دایه کای دل‌افروز!
[M2]چرا کردی فغان از جان پرسوز؟
[B][M1]بگف: «ای مهربان مادر، چه گویم؟
[M2]که گردد آفت من هر چه گویم
[B][M1]در آن مجمع غلامی را که دیدی
[M2]ز اهل مصر و وصف او شنیدی،
[B][M1]ز عالم قبله گاه جان من اوست
[M2]فدایش جان من! جانان من اوست
[B][M1]ز خان و مان مرا آواره، او ساخت
[M2]درین آوارگی بیچاره، او ساخت»
[B][M1]چو دایه آتش او دید کز چیست
[M2]چو شمع از آتش او زار بگریست
[B][M1]بگفت: «ای شمع، سوز خود نهان دار!
[M2]غم شب، رنج روز خود نهان دار!
[B][M1]بود کز صبر، امیدت برآید
[M2]ز ابر تیره خورشیدت برآید
[A]
[B][M1]چو یوسف شد به خوبی گرم‌بازار
[M2]شدندش مصریان یک‌سر خریدار
[B][M1]به هر چیزی که هر کس دسترس داشت
[M2]در آن بازار بیع او هوس داشت
[B][M1]شنیدم کز غمش زالی برآشفت
[M2]تنیده ریسمانی چند، می‌گفت:
[B][M1]«همی بس گرچه بس کاسد قماشم
[M2]که در سلک خریدارانش باشم!»
[B][M1]منادی بانگ می‌زد از چپ و راست:
[M2]«که می‌خواهد غلامی بی‌کم و کاست؟»
[B][M1]یکی شد ز آن میانه، اول کار
[M2]به یک بدره زر سرخ‌اش خریدار
[B][M1]از آن بدره که چون خواهی شمارش
[M2]بیابی از درستی‌زر هزارش
[B][M1]خریداران دیگر رخش راندند
[M2]به منزلگاه صد بدره رساندند
[B][M1]بر آن افزود دولتمند دیگر
[M2]به قدر وزن یوسف مشک اذفر
[B][M1]بر آن دانای دیگر کرد افزون
[M2]به وزنش لعل ناب و در مکنون
[B][M1]بدین قانون ترقی می‌نمودند
[M2]ز انواع نفایس می‌فزودند
[B][M1]زلیخا گشت ازین معنی خبردار
[M2]مضاعف ساخت آنها را به یک‌بار
[B][M1]خریداران دیگر لب ببستند
[M2]پس زانوی نومیدی نشستند
[B][M1]عزیز مصر را گفت: «این نکورای!
[M2]برو بر مالک این قیمت بپیمای!»
[B][M1]بگفتا: «آنچه من دارم دفینه
[M2]ز مشک و گوهر و زر در خزینه
[B][M1]به یک نیمه بهایش برنیاید،
[M2]ادای آن تمام از من کی آید؟»
[B][M1]زلیخا داشت درجی پر ز گوهر
[M2]نه درجی، بلکه برچی پر ز اختر
[B][M1]بهای هر گهر ز آن درج مکنون
[M2]خراج مصر بودی، بلکه افزون
[B][M1]بگفتا کاین گهرها در بهایش
[M2]بده! ای گوهر جانم فدایش!
[B][M1]عزیز آورد باز ازنو بهانه
[M2]که دارد میل او شاه زمانه
[B][M1]بگفتا:«رو سوی شاه جهاندار!
[M2]حق خدمتگزاری را به جای آر!
[B][M1]بگو بر دل جز این بندی ندارم
[M2]که پیش دیده، فرزندی ندارم
[B][M1]سرافرازی فزا زین احترام‌ام
[M2]که آید زیر فرمان، این غلام‌ام!
[B][M1]به برجم اختر تابنده باشد
[M2]مرا فرزند و شه را بنده باشد»
[B][M1]چو شاه این نکتهٔ سنجیده بشنید
[M2]ز بذل التماسش سر نپیچید
[B][M1]اجازت داد حالی تا خریدش
[M2]ز مهر دل به فرزندی گزیدش
[B][M1]به سوی خانه بردش خرم و شاد
[M2]زلیخا شد ز بند محنت آزاد
[B][M1]که: بودم خفته‌ای بر بستر مرگ
[M2]خلیده در رگ جان نشتر مرگ
[B][M1]درآمد ناگهان خضر از در من
[M2]به آب زندگی شد یاور من
[B][M1]بحمد الله که دولت یاری‌ام کرد
[M2]زمانه ترک جان آزاری‌ام کرد
[B][M1]جمادی چند دادم جان خریدم
[M2]بنامیزد! عجب ارزان خریدم
[A]
[B][M1]چو دولت‌گیر شد دام زلیخا
[M2]فلک زد سکه بر نام زلیخا
[B][M1]نظر از آرزوهای جهان بست
[M2]به خدمتکاری یوسف میان بست
[B][M1]مذهب تاج‌ها، زرین کمرها
[M2]مرصع هر یک از رخشان گهرها
[B][M1]چو روز سال، هر یک سیصد و شصت
[M2]مهیا کرد و فارغ بال بنشست
[B][M1]به هر روزی که صبح نو دمیدی
[M2]به دوشش خلعتی از نو کشیدی
[B][M1]رخ آن آفتاب دلفریبان
[M2]نشد طالع دو روز از یک گریبان
[B][M1]چو تاج زر به فرقش برنهادی
[M2]هزاران بوسه‌اش بر فرق دادی
[B][M1]چو پیراهن کشیدی بر تن او
[M2]شدی همراز با پیراهن او
[B][M1]مسلسل گیسویش چون شانه کردی
[M2]مداوای دل دیوانه کردی
[B][M1]شبانگه که‌ش خیال خواب بودی
[M2]ز روز و رنج او بی‌تاب بودی،
[B][M1]بیفگندی فراش دلپذیرش
[M2]نهادی مهد دیبا و حریرش
[B][M1]فسون خواندی بسی و افسانه گفتی
[M2]غبار خاطرش ز افسانه رفتی
[B][M1]چو بستی نرگسش را پردهٔ خواب
[M2]شدی با شمع، همدم در تب و تاب
[B][M1]دو مست آهوی خود را تا سحرگاه
[M2]چرانیدی به باغ حسن آن ماه
[B][M1]گهی با نرگسش همراز گشتی
[M2]گهی با غنچه‌اش دمساز گشتی
[B][M1]گهی از لاله‌زارش لاله چیدی
[M2]گهی از گلستانش گل چریدی
[B][M1]بدین افسوس پشت دست خایان
[M2]رساندی شب چو گیسویش به پایان
[B][M1]به روزان و شبان این بود کارش
[M2]نبود از کار او یک دم قرارش
[B][M1]غمش خوردی و غمخواری‌ش کردی
[M2]به خاتونی پرستاری‌ش کردی
[B][M1]بلی عاشق همیشه جان فروشد
[M2]به جان در خدمت معشوق کوشد
[B][M1]به مژگان از ره او خار چیند
[M2]به چشم از پای او آزار چیند
[B][M1]به جسم و جان نشیند حاضر او
[M2]بود کافتد قبول خاطر او
[A]
[B][M1]سخن‌پرداز این شیرین‌فسانه
[M2]چنین آرد فسانه در میانه
[B][M1]که پیش از وصل یوسف بود روزی
[M2]زلیخا را عجب دردی و سوزی
[B][M1]ز دل صبر و ز تن آرام رفته
[M2]شکیب از جان غم فرجام رفته
[B][M1]نه در خانه به کاری بند گشتی
[M2]نه در بیرون به کس خرسند گشتی
[B][M1]مژه پر آب و دل پرخون همی رفت
[M2]درون می‌آمد و بیرون همی رفت
[B][M1]بدو گفت آن بلنداقبال دایه
[M2]که: «ای مه پایهٔ خورشید سایه
[B][M1]نمی‌دانم که امروزت چه حال است
[M2]که جانت غرق دریای ملال است
[B][M1]بگو کین بیقراری از که داری؟
[M2]ز نو رنجی که داری از که داری؟»
[B][M1]بگفتا: «من ز خود حیرانم امروز
[M2]به کار خویش سرگردانم امروز
[B][M1]غمی دارم، ندانم کین غم از چیست
[M2]ز جانم سر زده این ماتم از کیست»
[B][M1]چو یوسف همنشین شد با زلیخا
[M2]شبا روزی قرین شد با زلیخا
[B][M1]شبی پیش زلیخا راز می‌گفت
[M2]غم و اندوه پیشین باز می‌گفت
[B][M1]زلیخا چون حدیث چاه بشنید
[M2]بسان ریسمان بر خویش پیچید
[B][M1]فتاد اندر دلش کن روز بوده‌ست
[M2]که جانش در غم جانسوز بوده‌ست
[B][M1]حساب روز و مه چون نیک برداشت
[M2]به پیش او یقین شد آنچه پنداشت
[B][M1]بلی داند دلی کگاه باشد
[M2]که از دل‌ها به دل‌ها راه باشد
[B][M1]شنیده‌ستم که روز کرد لیلی
[M2]به قصد فصد سوی نیش میلی
[B][M1]چو زد لیلی یکی نیش از پی خون
[M2]به وادی رفت خون از دست مجنون
[B][M1]بیا جامی ز بود خود بپرهیز!
[M2]ز پندار وجود خود بپرهیز!
[B][M1]مصفا شو ز مهر و کینهٔ خویش!
[M2]مصیقل کن رخ آیینهٔ خویش!
[B][M1]شود چشم دلت روشن بدان نور
[M2]نماند سر جانان بر تو مستور
[A]
[B][M1]به حکم آنکه امت‌پروری را
[M2]شبان لایق بود پیغمبری را
[B][M1]ز یوسف با هزاران کامرانی
[M2]همی زد سر تمنای شبانی
[B][M1]زلیخا آن تمنا را چو دریافت
[M2]به تحصیل تمنایش عنان تافت
[B][M1]نخستین خواست ز استادان آن فن
[M2]که کردند از برایش یک فلاخن
[B][M1]رسن همچون خور از زر تافتندش
[M2]چو گیسوی معنبر بافتندش
[B][M1]زلیخا نیز می‌پخت آرزویی
[M2]که: گنجانم در او خود را چو مویی
[B][M1]چو نتوان بی‌سبب خود را در او بست
[M2]ببوسم گاه گاه‌اش ز آن سبب دست
[B][M1]دگر می‌گفت: این را چون پسندم
[M2]که یک مو بار خود بر وی ببندم؟
[B][M1]وز آن پس داد فرمان تا شبانان
[M2]رمه در کوه و در صحراچرانان
[B][M1]جدا سازند نادر بره‌ای چند
[M2]چو گردون چر بره، بی‌مثل و مانند
[B][M1]چو آهوی ختن سنبل‌چریده
[M2]ز گرگان هرگز آسیبی ندیده
[B][M1]زره‌سان پشمشان چون موی زنگی
[M2]ز ابریشم فزون در تازه‌رنگی
[B][M1]میان آن رمه یوسف شتابان
[M2]چو در برج حمل، خورشید تابان
[B][M1]زلیخا صبر و هوش و عقل و جان را
[M2]سگ دنباله‌کش کرده، شبان را
[B][M1]نگهبانان موکل ساخت چندی
[M2]که دارندش نگاه از هر گزندی
[B][M1]بدین‌سان بود تا می‌خواست کارش
[M2]نبود از دست بیرون اختیارش
[B][M1]اگر می‌خواست در صحرا شبان بود
[M2]وگر می‌خواست شاه ملک جان بود
[B][M1]ولی در ذات خود بود آن پری‌زاد
[M2]ز شاهی و شبانی هر دو آزاد
[A]
[B][M1]زلیخا بود یوسف را ندیده
[M2]به خوابی و خیالی آرمیده
[B][M1]بجز دیدارش از هر جست و جویی
[M2]نمی‌دانست خود را آرزویی
[B][M1]چو دید از دیدن او بهره‌مندی
[M2]ز دیدن خواست طبع او بلندی
[B][M1]به آن آورد روی جست و جو را
[M2]که آرد در کنار آن آرزو را
[B][M1]بلی نظارگی کید سوی باغ
[M2]ز شوق گل چو لاله سینه پر داغ،
[B][M1]نخست از روی گل دیدن شود مست
[M2]ز گل دیدن به گل چیدن برد دست
[B][M1]زلیخا وصل را می‌جست چاره
[M2]ولی می‌کرد از آن یوسف کناره
[B][M1]زلیخا بود خون از دیده ریزان
[M2]ولی می‌بود ازو یوسف گریزان
[B][M1]زلیخا رخ بر آن فرخ‌لقا داشت
[M2]ولی یوسف نظر بر پشت پا داشت
[B][M1]زلیخا بهر یک دیدن همی سوخت
[M2]ولی یوسف ز دیدن دیده می‌دوخت
[B][M1]ز بیم فتنه روی او نمی‌دید
[M2]به چشم فتنه‌جوی او نمی‌دید
[B][M1]نیارد عاشق آن دیدار در چشم
[M2]که با یارش نیفتد چشم بر چشم
[B][M1]زلیخا را چو این غم بر سرآمد
[M2]به اندک فرصتی از پا درآمد
[B][M1]برآمد در خزان محنت و درد
[M2]گل سرخش به رنگ لالهٔ زرد
[B][M1]به دل ز اندوه بودش بار انبوه
[M2]سهی‌سروش خمید از بار اندوه
[B][M1]برفت از لعل لب، آبی که بودش
[M2]نشست از شمع رخ، تابی که بودش
[B][M1]نکردی شانه زلف عنبرین‌بوی
[M2]جز از پنجه که می‌کندی به آن موی
[B][M1]به سوی آینه کم روگشادی
[M2]مگر زانو که بر وی رو نهادی
[B][M1]ز سرمه ز آن سیه چشمی نمی‌جست،
[M2]که اشک از نرگس او سرمه می‌شست
[B][M1]زلیخا را چو شد زین غم جگر ریش
[M2]زبان سرزنش بگشاد بر خویش
[B][M1]که: ای کارت به رسوایی کشیده!
[M2]ز سودای غلام زرخریده!
[B][M1]تو شاهی بر سریر سرفرازی
[M2]چرا با بندهٔ خود عشق‌بازی؟
[B][M1]عجب‌تر آنکه از عجبی که دارد
[M2]به وصل چون تویی سر در نیارد
[B][M1]زنان مصر اگر دانند حالت
[M2]رسانند از ملامت صد ملال‌ات
[B][M1]همی گفت این، ولیکن آن یگانه
[M2]نه ز آن‌سان در دل او داشت خانه،
[B][M1]که‌ش از خاطر توانستی برون کرد
[M2]بدین افسانه دردش را فسون کرد
[B][M1]زلیخا را چو دایه آنچنان دید
[M2]ز دیده اشک‌ریزان حال پرسید
[B][M1]که: «ای چشمم به دیدار تو روشن!
[M2]دلم از عکس رخسار تو گلشن!
[B][M1]دلت پر رنج و جانت پر ملال است
[M2]نمی‌دانم تو را اکنون چه حال است
[B][M1]تو را آرام‌جان پیوسته در پیش،
[M2]چه می‌سوزی ز بی‌آرامی خویش؟
[B][M1]در آن وقتی که از وی دور بودی،
[M2]اگر می‌سوختی، معذور بودی
[B][M1]کنون در عین وصلی، سوختن چیست؟
[M2]به داغش شمع جان‌افروختن چیست؟
[B][M1]به رویش خرم و دلشاد می‌باش!
[M2]ز غم‌های جهان آزاد می‌باش!»
[B][M1]زلیخا چون شنید اینها ز دایه
[M2]سرشکش را دل از خون داد مایه
[B][M1]ز ابر دیده خون دل فروریخت
[M2]به پیشش قصهٔ مشکل فروریخت
[B][M1]بگفت: «ای مهربان مادر! همانا
[M2]نه‌ای چندان به سر کار، دانا
[B][M1]نمی‌دانی که من بر دل چه دارم
[M2]وز آن جان جهان حاصل چه دارم
[B][M1]ز من دوری نباشد هیچ گاه‌اش
[M2]ولی نبود به من هرگز نگاهش
[B][M1]چو رویم شمع خوبی برفروزد
[M2]دو چشم خود به پشت پای دوزد
[B][M1]بدین اندیشه آزارش نجویم،
[M2]که پشت پاش به باشد ز رویم
[B][M1]چو بگشایم بدو چشم جهان‌بین
[M2]به پیشانی نماید صورت چین
[B][M1]بر آن چین سرزنش از من روا نیست
[M2]که از وی هر چه می‌آید خطا نیست
[B][M1]به رشکم ز آستین او که پیوست
[M2]به دستان یافته بر ساعدش، دست»
[B][M1]چو دایه این سخن بشنید، بگریست
[M2]که با حالی چنین، مشکل توان زیست
[B][M1]فراقی کافتد از دوران، ضروری
[M2]به از وصلی بدین تلخی و شوری
[B][M1]غم هجران همین یک سختی آرد
[M2]چنین وصلی دو صد بدبختی آرد
[B][M1]زلیخا با غمی با این درازی
[M2]چو دید از دایه رحم چاره‌سازی
[B][M1]بگفت: «ای از تو صد یاری‌م بوده!
[M2]به هر کاری هواداری‌م بوده!
[B][M1]قدم از تارک من کن به سویش!
[M2]زبان من شو و از من بگوی‌اش!
[B][M1]که: ای سرکش نهال نازپرورد!
[M2]رخت را از لطافت ناز پرورد
[B][M1]عروس دهر تا در زادن افتاد
[M2]ز تو پاکیزه‌تر فرزند کم زاد
[B][M1]کمال حسن تو حد بشر نیست
[M2]پری از خوبی تو بهره‌ور نیست
[B][M1]زلیخا گرچه زیبا دلربایی‌ست،
[M2]فتاده در کمندت مبتلایی‌ست
[B][M1]ز طفلی داغ، تو بر سینه دارد
[M2]ز سودایت غم دیرینه دارد
[B][M1]به ملک خود سه‌بارت دیده در خواب
[M2]وز آن عمری‌ست مانده در تب و تاب
[B][M1]کنون هم گشته زین سودا چو مویی
[M2]ندارد جز تو در دل آرزویی
[B][M1]چه کم گردد ز جاه چون تو شاهی
[M2]اگر گاهی کنی سویش نگاهی؟»
[B][M1]چو یوسف این فسون از دایه بشنود
[M2]به پاسخ لعل گوهربار بگشود
[B][M1]به دایه گفت: کای دانا به هر راز!
[M2]مشو بهر فریب من فسون‌ساز!
[B][M1]زلیخا را غلام زر خریدم
[M2]بسا از وی عنایت‌ها که دیدم
[B][M1]گل و آبم عمارت‌کردهٔ اوست
[M2]دل و جانم وفاپروردهٔ اوست
[B][M1]اگر عمری کنم نعمت شماری،
[M2]نیارم کردن او را حق‌گزاری
[B][M1]ولی گو: بر من این اندیشه مپسند!
[M2]که سر پیچم ز فرمان خداوند
[B][M1]ز بدفرمای نفس معصیت زای،
[M2]نهم در تنگنای معصیت پای
[B][M1]به فرزندی عزیزم نام برده‌ست
[M2]امین خانهٔ خویشم شمرده‌ست
[B][M1]نی‌ام جز مرغ آب و دانهٔ او
[M2]خیانت چون کنم در خانهٔ او؟
[B][M1]به سینه سر از اسراییل دارم
[M2]به دل دانایی از جبریل دارم
[B][M1]اگر هستم نبوت را سزاوار
[M2]بود ز اسحاق‌ام استحقاق این کار
[B][M1]معاذ الله که کاری پیشه سازم
[M2]که دارد از ره این قوم بازم
[B][M1]که من دارم ز فضل ایزد پاک
[M2]امید عصمت نفس هوسناک
[B][M1]چو دایه با زلیخا این خبر گفت
[M2]ز گفت او چو زلف خود برآشفت
[B][M1]خرامان ساخت سرو راستین را
[M2]به سر سایه فکند آن نازنین را
[B][M1]بدو گفت: «ای سر من خاک پایت
[M2]سرم خالی مبادا از هوایت!
[B][M1]ز مهرت یک سر مویم تهی نیست
[M2]سر مویی ز خویش‌ام آگهی نیست
[B][M1]اگر جان است غم‌پروردهٔ توست
[M2]وگر تن، جان به لب آوردهٔ توست
[B][M1]ز حال دل چه گویم خود که چون است
[M2]ز چشم خون‌فشان یک قطره خون است»
[B][M1]چو یوسف این سخن بشنید بگریست
[M2]زلیخا آه زد کاین گریه از چیست؟
[B][M1]مرا چشمی تو، چون خندان نشینم
[M2]که چشم خویش را در گریه بینم؟
[B][M1]چو یوسف دید از او اندوه بسیار
[M2]شد از لب همچو چشم خود گهربار
[B][M1]بگفت: «از گریه ز آنم دل شکسته
[M2]که نبود عشق کس بر من خجسته
[B][M1]چو زد عمه به راه مهر من گام
[M2]به دزدی در جهان‌ام ساخت بدنام
[B][M1]ز اخوانم پدر چون دوستر داشت
[M2]نهال کین من در جانشان کاشت
[B][M1]ز نزدیک پدر دورم فکندند
[M2]به خاک مصر مهجورم فکندند
[B][M1]شود دل دم به دم خون در بر من
[M2]که تا عشقت چه آرد بر سر من»
[B][M1]زلیخا گفت کای چشم و چراغم!
[M2]فروغ تو ز مه داده فراغ‌ام
[B][M1]ز من کز جان فزون می‌دارم‌ات دوست
[M2]گمان دشمنی‌بردن نه نیکوست
[B][M1]مرا از تیغ مهرت دل دو نیم است،
[M2]تو را از کین من چندین چه بیم است؟
[B][M1]بزن یک گام در همراهی من!
[M2]ببین جاوید دولت خواهی من!
[B][M1]جوابش داد یوسف کای خداوند!
[M2]منم پیشت به بند بندگی بند
[B][M1]برون از بندگی کاری ندارم
[M2]به قدر بندگی فرمای، کارم!
[B][M1]خداوندی مجوی از بندهٔ خویش!
[M2]بدین لطف‌ام مکن شرمندهٔ خویش!
[B][M1]کی‌ام من تا تو را دمساز گردم؟
[M2]درین خوان با عزیز انباز گردم؟
[B][M1]مرا به گرکنی مشغول کاری
[M2]که در وی بگذرانم روزگاری
[B][M1]چو صبح ار صادقی در مهر رویم،
[M2]مزن دم جز به وفق آرزویم!
[B][M1]مرا چون آرزو خدمتگزاری است
[M2]خلاف آن نه رسم دوستداری است
[B][M1]دلی کو مبتلای دوست باشد
[M2]مراد او رضای دوست باشد
[B][M1]از آن یوسف همی داد این سخن ساز،
[M2]که تا در خدمت از صحبت رهد باز
[B][M1]ز صحبت داشت بیم فتنه و شور
[M2]به خدمت خواست تا گردد از آن دور
[A]
[B][M1]چمن پیرای باغ این حکایت
[M2]چنین کرد از کهن پیران روایت
[B][M1]زلیخا داشت باغی و چه باغی!
[M2]کز آن بر دل ارم را بود داغی
[B][M1]به گردش ز آب و گل، سوری کشیده
[M2]گل سوری ز اطرافش دمیده
[B][M1]نشسته گل ز غنچه در عماری
[M2]به فرقش نارون در چترداری
[B][M1]قد رعنا کشیده نخل خرما
[M2]گرفته باغ را زو کار، بالا
[B][M1]بسان دایگان پستان انجیر
[M2]پی طفلان باغ از شیره پر شیر
[B][M1]بر آن هر مرغک انجیرخواره
[M2]دهان برده چو طفل شیرخواره
[B][M1]فروغ خور به صحنش نیم‌روزان
[M2]ز زنگاری مشبک‌ها فروزان
[B][M1]به هم آمیخته خورشید و سایه
[M2]ز مشک و زر زمین را داده مایه
[B][M1]گل سرخش چو خوبان نازپرورد
[M2]به رنگ عاشقان روی گل زرد
[B][M1]صبا جعد بنفشه تاب داده
[M2]گره از طرهٔ سنبل گشاده
[B][M1]سمن با لاله و ریحان هم آغوش
[M2]زمین از سبزهٔ تر پرنیان‌پوش
[B][M1]به هم بسته در آن نزهتگه حور
[M2]دو حوض از مرمر صافی چو بلور
[B][M1]میان‌شان چون دودیده فرقی اندک
[M2]به عینه هر یکی چون آن دگر یک
[B][M1]نه از تیشه در آن، زخم تراشی
[M2]نه از زخم تراش آن را خراشی
[B][M1]تصور کرده با خود هر که دیده
[M2]که بی‌بندست و پیوند، آفریده
[B][M1]زلیخا بهر تسکین دل تنگ
[M2]چو کردی جانب آن روضه آهنگ
[B][M1]یکی بودی لبالب کرده از شیر
[M2]یکی از شهد گشتی چاشنی گیر
[B][M1]پرستاران آن ماه فلک مهد
[M2]از آن یک شیر نوشیدی وز این شهد
[B][M1]میان آن دو حوض افراخت تختی
[M2]برای همچو یوسف نیک‌بختی
[B][M1]به ترک صحبتش گفتن رضا داد
[M2]به خدمت سوی آن باغش فرستاد
[B][M1]صد از زیبا کنیزان سمن‌بر
[M2]همه دوشیزه و پاکیزه گوهر،
[B][M1]چو سرو ناز قائم ساخت آنجا
[M2]پی خدمت ملازم ساخت آنجا
[B][M1]بدو گفت: «ای سر من پایمالت
[M2]تمتع زین بتان کردم حلالت»
[B][M1]کنیزان را وصیت کرد بسیار
[M2]که: «ای نوشین لبان، زنهار زنهار!
[B][M1]به جان در خدمت یوسف بکوشید!
[M2]اگر زهر آید از دستش، بنوشید!
[B][M1]ولی از هر که گردد بهره‌بردار
[M2]مرا باید کند اول خبردار
[B][M1]همی زد گوییا چون ناشکیبی
[M2]به لوح آرزو نقش فریبی
[B][M1]که را افتد پسند وی از آن خیل
[M2]به وقت خواب سوی او کند میل
[B][M1]نشاند خویش را پنهان به جایش
[M2]خورد بر از نهال دلربایش
[B][M1]چو یوسف را فراز تخت بنشاند
[M2]نثار جان و دل در پایش افشاند
[B][M1]دل و جان پیش یار خویش بگذاشت
[M2]به تن راه دیار خویش برداشت
[A]
[B][M1]شبانگه کز سواد شعر گلریز
[M2]فلک شد نوعروس عشوه‌انگیز
[B][M1]ز پروین گوش را عقد گهر بست
[M2]گرفت آن صیقلی آیینه در دست
[B][M1]کنیزان جلوه‌گر در جلوهٔ ناز
[M2]همه دستان‌نمای و عشوه‌پرداز
[B][M1]همه در پیش یوسف کشیدند
[M2]فسون دلبری بر وی دمیدند
[B][M1]یکی شد از لب شیرین شکر ریز
[M2]که کام خود کن از من شکر آمیز
[B][M1]یکی از غمزه سویش کرد اشارت
[M2]که ای ز اوصاف تو قاصر عبارت،
[B][M1]مقامت می‌کنم چشم جهان‌بین
[M2]بیا بنشین به چشم مردم آیین!
[B][M1]یکی بنمود سر و پرنیان‌پوش
[M2]که این سرو امشب‌ات بادا هم آغوش!
[B][M1]یکی در زلف مشکین حلقه افکند
[M2]که هستم بی سر و پا حلقه مانند
[B][M1]به روی من دری از وصل بگشای!
[M2]مکن چون حلقه‌ام بیرون در، جای!
[B][M1]بدین سان هر یکی ز آن لاله‌رویان
[M2]ز یوسف وصل را می‌بود جویان
[B][M1]ولی بود او به خوبی تازه‌باغی
[M2]وز آن مشت گیاه او را فراغی
[B][M1]بلی بودند یک‌سر مکر و دستان
[M2]به صورت بت، به سیرت بت‌پرستان
[B][M1]دل یوسف جز این معنی نمی‌خواست
[M2]که گردد راهشان در بندگی، راست
[B][M1]بدیشان هر چه گفت از راه دین گفت
[M2]پی نفی شک، اسرار یقین گفت
[B][M1]نخستین گفت کای زیبا کنیزان!
[M2]به چشم مردم عالم، عزیزان!
[B][M1]درین عزت ره خواری مپویید
[M2]بجز آیین دینداری مجویید
[B][M1]ازین عالم برون، ما را خدایی‌ست
[M2]که ره گم‌کردگان را رهنمایی‌ست
[B][M1]پرستش جز خدایی را روا نیست
[M2]که غیر او پرستش را سزا نیست
[B][M1]به سجده باید آن را سر نهادن
[M2]که داده سر برای سجده دادن
[B][M1]چرا دانا نهد پیش کسی سر
[M2]که پا و سر بود پیشش برابر؟
[B][M1]بود معلوم کز سنگی چه خیزد
[M2]ز معبودی‌ش جز ننگی چه خیزد
[B][M1]چو یوسف ز اول شب تا سحرگاه
[M2]به وعظ، آن غافلان را ساخت آگاه
[B][M1]همه لب در ثنای او گشادند
[M2]سر طاعت به پای او نهادند
[B][M1]یکایک را شهادت کرد تلقین
[M2]دهان جمله شد ز آن شهد، شیرین
[B][M1]زلیخا جست وقت بامدادان
[M2]به یوسف راه، خرم‌طبع و شادان
[B][M1]گروهی دید گرداگرد یوسف
[M2]پی تعلیم دین شاگرد یوسف
[B][M1]بتان بشکسته و، بگسسته زنار
[M2]ز سبحه یافته سر رشتهٔ کار
[B][M1]زبان گویا به توحید خداوند
[M2]میان با عقد خدمت تازه‌پیوند
[B][M1]به یوسف گفت کای از فرق تا پای
[M2]دشوب و درام و درای!
[B][M1]به رخ سیمای دیگر داری امروز
[M2]جمال از جای دیگر داری امروز
[B][M1]چه کردی شب که از وی حسنت افزود؟
[M2]در دیگر به خوبی بر تو بگشود؟
[B][M1]بسی زین نکته با آن غنچه‌لب گفت
[M2]ولی او هیچ ازین گفتار نشگفت
[B][M1]دهان را از تکلم تنگ می‌داشت
[M2]دو رخ را از حیا گلرنگ می‌داشت
[B][M1]سر از شرمندگی بالا نمی‌کرد
[M2]نگه الا به پشت پا نمی‌کرد
[B][M1]زلیخا چون بدید آن سرکشیدن
[M2]به چشم مرحمت سویش ندیدن
[B][M1]ز حسرت آتشی در جانش افروخت
[M2]به داغ ناامیدی سینه‌اش سوخت
[B][M1]به ناکامی وداع جان خود کرد
[M2]رخ اندر کلبهٔ احزان خود کرد
[A]
[B][M1]چو با آن کشتهٔ سودای یوسف
[M2]ز حد بگذشت استغنای یوسف
[B][M1]شبی در کنج خلوت دایه را خواند
[M2]به صد مهرش به پیش خویش بنشاند
[B][M1]بدو گفت: «ای توان‌بخش تن من!
[M2]چراغ افروز جان روشن من!
[B][M1]گر از جان دم زنم پروردهٔ توست
[M2]ور از تن، شیر رحمت خوردهٔ توست
[B][M1]چه باشد کز طریق مهربانی
[M2]به منزلگاه مقصودم رسانی؟
[B][M1]چه پیوندی نباشد جان و دل را،
[M2]چه خیزد از ملاقات آب و گل را؟»
[B][M1]جوابش داد دایه کای پریزاد!
[M2]که نید با تو از حور و پری یاد!
[B][M1]جمال دلربا دادت خداوند
[M2]که برباید دل و دین خردمند
[B][M1]به کوه ار رخ نمایی آشکارا،
[M2]نهی عشق نهان در سنگ‌خارا
[B][M1]چو بخرامی به باغ از عشوه کاری،
[M2]درخت خشک را در جنبش آری!
[B][M1]بدین خوبی چنین درمانده چونی؟
[M2]چرا چندین کشی آخر زبونی؟
[B][M1]به رفتار آور این نخل رطب بار!
[M2]به راه لطفش آر، از لطف رفتار!
[B][M1]زلیخا گفت کای مادر چه گویم
[M2]که از یوسف چه می‌آید به رویم!
[B][M1]نسازد دیده هرگز سوی من باز
[M2]چسان جولان‌گری با وی کنم ساز؟
[B][M1]نه تنها آفتم زیبایی اوست
[M2]بلای من ز ناپروایی اوست
[B][M1]جوابش داد دیگر باره دایه
[M2]که: «ای حور از جمالت برده مایه!
[B][M1]مرا در خاطر افتاده‌ست کاری
[M2]کز آن کار تو را خیزد قراری
[B][M1]ولی وقتی میسر گردد آن کار
[M2]که سیم آری به اشتر، زر به خروار
[B][M1]بسازم چون ارم، دلکش بنایی
[M2]بگویم تا در او صورت گشایی،
[B][M1]به موضع موضع از طبعش هنر کوش
[M2]کشد شکل تو با یوسف هم آغوش
[B][M1]چو یوسف یک زمان در وی نشیند
[M2]در آغوش خودت هر جا ببیند،
[B][M1]بجنبد در دلش مهر جمالت
[M2]شود از جان طلبکار وصالت
[B][M1]ز هر سو چون بجنبد مهربانی
[M2]برآید کارها ز آن‌سان که دانی»
[B][M1]چو بشنید این حکایت را ز دایه
[M2]به هرچ از زر و سیم‌اش بود مایه
[B][M1]بر آن دست تصرف داد او را
[M2]بدان سرمایه کرد آباد او را
[B][M1]چنین گویند معماران این کاخ
[M2]که چون شد بر عمارت، دایه گستاخ،
[B][M1]به دست آورد استادی هنرکیش
[M2]به هر انگشت دستش صد هنر بیش
[B][M1]به رسم هندسی کار آزمایی
[M2]قوانین رصد را رهنمایی
[B][M1]چو از پرگار بودی خالی‌اش مشت
[M2]نمودی کار پرگار از دو انگشت
[B][M1]چو بهر خط ز طبعش سر زدی خواست
[M2]بر او آن کار بی‌مسطر شدی راست
[B][M1]به جستی بر شدی بر تاق اطلس
[M2]بر ایوان زحل بستی مقرنس
[B][M1]چو سوی تیشه کردی دستش آهنگ،
[M2]ز خشت خام گشتی نرم‌تر، سنگ
[B][M1]به طراحی چو فکر آغاز کردی،
[M2]هزاران طرح زیبا ساز کردی
[B][M1]به سنگ ار صورت مرغی کشیدی
[M2]سبک، سنگ گران از جا پریدی
[B][M1]به حکم دایه زرین‌دست استاد،
[M2]زر اندوده‌سرایی کرد بنیاد
[B][M1]در اندرهم، در آنجا هفت خانه
[M2]چو هفت اورنگ بی‌مثل زمانه
[B][M1]مرتب هر یک از لون دگر سنگ
[M2]صقالت دیده و صافی و خوش‌رنگ
[B][M1]به هفتم خانه همچون چرخ هفتم
[M2]که هر نقشی و رنگی بود از او گم
[B][M1]مرصع چل ستون از زر برافراخت
[M2]ز وحش و طیر، زیبا شکل‌ها ساخت
[B][M1]به پای هر ستونی ساخت از زر
[M2]غزالی ناف او پر مشک اذفر
[B][M1]ز طاوس‌های زرین صحن او پر
[M2]به دم‌های مرصع در تبختر
[B][M1]میان آن درختی سر کشیده
[M2]که مثلش چشم نادر بین ندیده
[B][M1]ز سیم خام بودش نازنین ساق
[M2]ز زر اغصانش، از پیروزه اوراق
[B][M1]به هر شاخش ز صنعت بود طیار
[M2]زمرد بال، مرغی لعل منقار
[B][M1]بنامیزد! درختی سبز و خرم
[M2]ندیده هرگز از باد خزان خم
[B][M1]در آن خانه مصور ساخت هر جا
[M2]مثال یوسف و نقش زلیخا
[B][M1]به هم بنشسته چون معشوق و عاشق
[M2]ز مهر جان و دل با هم معانق
[B][M1]اگر نظارگی آنجا گذشتی
[M2]ز حسرت در دهانش آب گشتی
[B][M1]همانا بود سقف آن سپهری
[M2]بر او تابنده هر جا ماه و مهری
[B][M1]عجب ماهی و مهری! چون دو پیکر
[M2]ز چاک یک گریبان بر زده سر
[B][M1]نمودی در نظر هر روی دیوار
[M2]چو در فصل بهاران تازه گلزار
[B][M1]به هر گل گل زمینش بیش یا کم
[M2]دو شاخ تازه گل پیچیده با هم
[B][M1]ز فرشش بود هر جایی شکفته
[M2]دو گل با هم به مهد ناز خفته
[B][M1]در آن خانه نبود القصه یک جای
[M2]تهی ز آن دو درام و درای
[B][M1]چو شد خانه بدین صورت مهیا
[M2]به یوسف شد فزون شوق زلیخا
[B][M1]بلی عاشق چو بیند نقش جانان
[M2]شود ز آن نقش، حرف شوق خوانان
[B][M1]از آن حرف آتش او تازه گردد
[M2]اسیر داغ بی‌اندازه گردد
[B][M1]چو شد خانه تمام از سعی استاد
[M2]به تزیین‌اش زلیخا دست بگشاد
[B][M1]زمین آراست از فرش حریرش
[M2]جمال افزود از زرین سریرش
[B][M1]قنادیل گهر پیوندش آویخت
[M2]ریاحین بهر عطرش در هم آمیخت
[B][M1]هه بایستنی‌ها ساخت آنجا
[M2]بساط خرمی انداخت آنجا
[B][M1]در آن عشرتگه از هر چیز و هر کس
[M2]نمی‌بایست‌اش الا یوسف و بس
[B][M1]بر آن شد تا که یوسف را بخواند
[M2]به صدر عزت و جاه‌اش نشاند
[B][M1]ز لعل جان‌فزایش کام گیرد
[M2]به زلف سرکشش آرام گیرد
[A]
[B][M1]ولی اول جمال خود بیاراست
[M2]وز آن میل دل یوسف به خود خواست
[B][M1]به زیورها نبودش احتیاجی
[M2]ولی افزود از آن خود را رواجی
[B][M1]ز غازه رنگ گل را تازگی داد
[M2]لطافت را نکو آوازگی داد
[B][M1]ز وسمه ابروان را کار پرداخت
[M2]هلال عید را قوس قزح ساخت
[B][M1]نغوله بست موی عنبرین را
[M2]گره در یکدگر زد مشک چین را
[B][M1]ز پشت آویخت مشکین گیسوان را
[M2]ز عنبر داد پشتی ارغوان را
[B][M1]مکحل ساخت چشم از سرمهٔ ناز
[M2]سیه کاری به مردم کرد آغاز
[B][M1]نهاد از عنبر تر جابه‌جا خال
[M2]به جانان کرد عرض صورت حال
[B][M1]که رویت آتشی در من فکنده‌ست
[M2]بر آن آتش دل و جانم سپندست
[B][M1]به مه خطی کشید از نیل چون میل
[M2]که شد مصر جمال، آباد از آن نیل
[B][M1]نبود آن خط نیلی بر رخ ماه
[M2]که میلی بود بهر چشم بدخواه
[B][M1]اگر مشاطه دید آن نرگس مست
[M2]فتاد آنجاش میل سرمه از دست
[B][M1]به دستان داد سیمین پنجه را رنگ
[M2]کز آن دستان دلی آرد فراچنگ
[B][M1]به کف نقشی زد او را خرده‌کاری
[M2]کز آن نقش‌اش به دست آید نگاری
[B][M1]به فندق، گونهٔ عناب تر داد
[M2]به جانان ز اشک عنابی خبر داد
[B][M1]نمود از طرف عارض گوشواره
[M2]قران افکند مه را با ستاره
[B][M1]که تا آن دولت دنیا و دینش
[M2]به حکم آن قران، گردد قرین‌اش
[B][M1]چو غنچه با جمال تازه و تر
[M2]لباس توبه‌تو پوشید در بر
[B][M1]مرتب ساخت بر تن پیرهن را
[M2]ز گل پر کرد دامان سمن را
[B][M1]شعار شاخ گل از یاسمین کرد
[M2]سمن در جیب و گل در آستین کرد
[B][M1]ندیدی دیده گر کردی تامل
[M2]بجز آبی تنک بر لاله و گل
[B][M1]عجب آبی در او از نقرهٔ خام
[M2]دو ماهی از دو ساعد کرده آرام
[B][M1]ز دستینه دو ساعد دیده رونق
[M2]ز زر کرده دو ماهی را مطوق
[B][M1]رخش می‌داد با ساعد گواهی
[M2]که حسنش گیرد از مه تا به ماهی
[B][M1]چو بر نازک تنش شد پیرهن راست
[M2]به زرکش دیبهٔ چینی بیاراست
[B][M1]نهاد از لعل سیراب و زر خشک
[M2]فروزان تاج را بر خرمن مشک
[B][M1]شد از گوهر مرصع جیب و دامان
[M2]به صحن خانه طاووس خرامان
[B][M1]خرامان می‌شد و آیینه در دست
[M2]خیال حسن خود با خود همی بست
[B][M1]چو عکس روی خود دید از مقابل
[M2]عیار نقد خود را یافت کامل
[B][M1]به جست و جوی یوسف کس فرستاد
[M2]پرستاران ز پیش و پس فرستاد
[B][M1]درآمد ناگهان از در چو ماهی
[M2]عطارد حشمتی خورشید جاهی
[B][M1]وجودی از خواص آب و گل دور
[M2]جبین و طلعتی نور علی نور
[B][M1]زلیخا را چو دیده بر وی افتاد
[M2]ز شوق‌اش شعله گویی در نی افتاد
[B][M1]گرفتش دست، کای پاکیزه سیرت!
[M2]چراغ دیدهٔ اهل بصیرت!
[B][M1]بیا تا حق‌شناس‌ات باشم امروز
[M2]زمانی در سیاست باشم امروز
[B][M1]کنم قانون احسانی کنون ساز
[M2]که تا باشد جهان، گویند از آن باز
[B][M1]به نیرنگ و فسون کز حد برون برد
[M2]به اول خانه ز آن هفت‌اش درون برد
[B][M1]ز زرین در چو داد آن دم گذارش
[M2]به قفل آهنین کرد استوارش
[B][M1]چو شد در بسته، از لب مهر بگشاد
[M2]ز دل راز درون خود برون داد
[B][M1]جوابش داد یوسف سرفکنده
[M2]که:«ای همچون من‌ات صد شاه، بنده!
[B][M1]مرا از بند غم آزاد گردان!
[M2]به آزادی دلم را شاد گردان!
[B][M1]مرا خوش نیست کاینجا با تو باشم
[M2]پس این پرده تنها با تو باشم»
[B][M1]زلیخا این نفس را باد نشمرد
[M2]سخن گویان به دیگر خانه‌اش برد
[B][M1]بر او قفل دگر محکم فروبست
[M2]دل یوسف از آن اندوه بشکست
[B][M1]دگر باره زلیخا ناله برداشت
[M2]نقاب از راز چندین ساله برداشت
[B][M1]بگفت: «این خوشتر از جان! ناخوشی چند؟
[M2]به پایت می‌کشم سر، سرکشی چند؟
[B][M1]تهی کردم خزاین در بهایت
[M2]متاع عقل و دین کردم فدایت
[B][M1]به آن نیت که درمانم تو باشی
[M2]رهین طوق فرمانم تو باشی
[B][M1]نه آن کز طاعت من روی تابی
[M2]به هر ره برخلاف من شتابی»
[B][M1]بگفتا: «در گنه فرمان بری نیست
[M2]به عصیان زیستن طاعت‌وری نیست
[B][M1]هر آن کاری که نپسندد خداوند
[M2]بود در کارگاه بندگی، بند
[B][M1]بدان کارم شناسایی مبادا!
[M2]بر آن دست توانایی مبادا!»
[B][M1]در آن خانه سخن کوتاه کردند
[M2]به دیگر خانه منزلگاه کردند
[B][M1]زلیخا بر درش قفلی دگر زد
[M2]دگرسان قصه‌هاش از سینه سر زد
[B][M1]بدین دستور از افسون فسانه
[M2]همی بردش درون، خانه به خانه
[B][M1]به هر جا قصه‌ای دیگر همی خواند
[M2]به هر جا نکته‌ای دیگر همی راند
[B][M1]به شش خانه نشد کارش میسر
[M2]نیامد مهره‌اش بیرون ز شش در
[B][M1]به هفتم خانه کرد او را قدم چست
[M2]گشاد کار خود از هفتمین جست
[B][M1]بلی نبود درین ره ناامیدی
[M2]سیاهی را بود رو در سفیدی
[B][M1]ز صد در گر امیدت برنیاید
[M2]به نومیدی جگر خوردن نشاید
[B][M1]دری دیگر بباید زد که ناگاه
[M2]از آن در سوی مقصد آوری راه
[A]
[B][M1]سخن پرداز این کاشانهٔ راز
[M2]چنین بیرون دهد از پرده آواز
[B][M1]که چون نوبت به هفتم خانه افتاد
[M2]زلیخا را ز جان برخاست فریاد
[B][M1]که: «ای یوسف! به چشم من قدم نه!
[M2]ز رحمت پا درین روشن حرم نه!
[B][M1]در آن خرم حرم کردش نشیمن
[M2]به زنجیر زرش زد قفل آهن
[B][M1]حریمی یافت، از اغیار خالی
[M2]ز چشم حاسدان دورش حوالی
[B][M1]درش ز آمد شد بیگانه بسته
[M2]امید آشنایان ز آن گسسته
[B][M1]در او جز عاشق و معشوق کس نی
[M2]گزند شحنه، آسیب عسس نی
[B][M1]رخ معشوق در پیرایهٔ ناز
[M2]دل عاشق سرود شوق‌پرداز
[B][M1]هوس را عرصهٔ میدان گشاده
[M2]طمع را آتش اندر جان فتاده
[B][M1]زلیخا دیده و دل مست جانان
[M2]نهاده دست خود در دست جانان
[B][M1]به شیرین نکته‌ای دلپذیرش
[M2]خرامان برد تا پای سریرش
[B][M1]به بالای سریر افکند خود را
[M2]به آب دیده گفت آن سر و قد را
[B][M1]که ای گلرخ به روی من نظر کن!
[M2]به چشم لطف سوی من نظر کن!
[B][M1]مرا تا کی درین محنت پسندی
[M2]که چشم رحمت از رویم ببندی؟
[B][M1]بدین سان درد دل بسیار می‌کرد
[M2]به یوسف شوق خود اظهار می‌کرد
[B][M1]ولی یوسف نظر با خویش می‌داشت
[M2]ز بیم فتنه سر در پیش می‌داشت
[B][M1]به فرش خانه سرکافکند در پیش
[M2]مصور دید با او صورت خویش
[B][M1]ز دیبا و حریر افکنده بستر
[M2]گرفته یکدگر را تنگ در بر
[B][M1]از آن صورت روان صرف نظر کرد
[M2]نظرگاه خود از جای دگر کرد
[B][M1]اگر در را اگر دیوار را دید
[M2]به هم جفت آن دو گلرخسار را دید
[B][M1]رخ خود در خدای آسمان کرد
[M2]به سقف اندر تماشای همان کرد
[B][M1]فزودش میل از آن سوی زلیخا
[M2]نظر بگشاد بر روی زلیخا
[B][M1]زلیخا ز آن نظر شد تازه‌امید
[M2]که تابد بر وی آن تابنده‌خورشید
[B][M1]به آه و ناله و زاری درآمد
[M2]ز چشم و دل به خونباری درآمد
[B][M1]که ای خودکام! کام من روا کن!
[M2]به وصل خویش دردم را دوا کن!
[B][M1]به حق آن خدایی بر تو سوگند!
[M2]که باشد بر خداوندان خداوند!
[B][M1]به این حسن جهانگیری که دادت!
[M2]به این خوبی که در عارض نهادت!
[B][M1]به ابروی کمانداری که داری!
[M2]به سرو خوب‌رفتاری که داری!
[B][M1]به آن مویی که می‌گویی میان‌اش!
[M2]به آن سری که می‌خوانی دهان‌اش!
[B][M1]به استیلای عشقت بر وجودم!
[M2]به استغنایت از بود و نبودم!
[B][M1]که بر حال من بیدل ببخشای!
[M2]ز کار مشکلم این عقده بگشای!
[B][M1]ز قحط هجر تو بس ناتوانم
[M2]ببخش از خوان وصلت قوت جان‌ام !»
[B][M1]جوابش داد یوسف کای پری‌زاد !
[M2]که نید با تو کس را از پری، یاد
[B][M1]مگیر امروز بر من کار را تنگ!
[M2]مزن بر شیشهٔ معصومی‌ام سنگ!
[B][M1]مکن تر ز آب عصیان دامنم را!
[M2]مسوز از آتش شهوت تنم را!
[B][M1]به آن بیچون که چون‌ها صورت اوست!
[M2]برون‌ها چون درون‌ها صورت اوست!
[B][M1]ز بحر جود او، گردون حبابی‌ست!
[M2]ز برق نور او، خورشید تابی‌ست!
[B][M1]به پاکانی کز ایشان زاده‌ام من!
[M2]بدین پاکیزگی افتاده‌ام من ،
[B][M1]که گر امروز دست از من بداری
[M2]مرا زین تنگنا بیرون گذاری،
[B][M1]بزودی کامگاری بینی از من
[M2]هزاران حق گزاری بینی از من
[B][M1]مکن تعجیل در تحصیل مقصود!
[M2]بسا دیراکه خوشتر باشد از زود!
[B][M1]زلیخا گفت کز تشنه مجو تاب!
[M2]که اندازد به فردا خوردن آب
[B][M1]ز شوقم جان رسیده بر لب امروز
[M2]نیارم صبر کردن تا شب امروز
[B][M1]ندانم مانعت زین مصلحت چیست
[M2]که نتوانی به من یک لحظه خوش زیست
[B][M1]بگفتا: «مانع من ز آن دو چیزست
[M2]عقاب ایزد و قهر عزیزست
[B][M1]عزیز این کج‌نهادی گر بداند
[M2]به من صد محنت و خواری رساند
[B][M1]برهنه کرده تیغ آنسان که دانی
[M2]کشد از من لباس زندگانی
[B][M1]زهی خجلت! که چون روز قیامت
[M2]که افتد بر زناکاران غرامت
[B][M1]جزای آن جفاکاران نویسند،
[M2]مرا سر دفتر ایشان نویسند»
[B][M1]زلیخا گفت: «از آن دشمن میندیش!
[M2]که چون روز طرب بنشیندم پیش،
[B][M1]دهم جامی که با جانش ستیزد
[M2]ز مستی تا قیامت برنخیزد
[B][M1]تو می‌گویی: خدای من کریم است!
[M2]همیشه بر گنهکاران رحیم است!
[B][M1]مرا از گوهر و زر در خزینه
[M2]درین خلوت‌سرا باشد دفینه
[B][M1]فدا سازم همه بهر گناه‌ات
[M2]که تا باشد ز ایزد عذرخواه‌ات»
[B][M1]بگفت: «آن کس نی‌ام کافتد پسندم
[M2]که آید بر کسی دیگر گزندم
[B][M1]خصوصا بر عزیزی کز عزیزی
[M2]تو را فرمود بهر من کنیزی
[B][M1]خدای من که نتوان حق‌گزاری‌ش
[M2]به رشوت کی سزد آمرزگاری‌ش؟
[B][M1]به جان دادن چو مزد از کس نگیرد
[M2]درآمرزش کجا رشوت پذیرد؟»
[B][M1]زلیخا گفت کای شاه نکوبخت!
[M2]که هم تاجت میسر باد، هم تخت!
[B][M1]بهانه، کج روی و حیله‌سازی‌ست
[M2]بهانه، نی طریق راست بازی‌ست
[B][M1]معاذ الله که راه کج روم من!
[M2]ز تو این حیله دیگر نشنوم من
[B][M1]زبان دربند دیگر زین خرافات!
[M2]بجنب از جا که فی‌التاخیر آفات
[B][M1]زلیخا چون به پایان برد این راز
[M2]تعلل کرد یوسف دیگر آغاز
[B][M1]زلیخا گفت کای عبری عبارت!
[M2]که بردی از سخن وقتم به غارت
[B][M1]مزن بر روی کارم دست رد را!
[M2]که خواهم کشتن از دست تو خود را
[B][M1]نیاری دست اگر در گردن من،
[M2]شود خون من‌ات حالی به گردن
[B][M1]کشم خنجر چو سوسن بر تن خویش
[M2]چو گل در خون کشم پیراهن خویش
[B][M1]عزیزم پیش تو چون کشته یابد
[M2]پی کشتن عنان سوی تو تابد
[B][M1]بگفت این و کشید از زیر بستر
[M2]چو برگ بید، سبزارنگ خنجر
[B][M1]چو یوسف آن بدید از جای برجست
[M2]چو زرین یاره بگرفتش سر دست
[B][M1]زلیخا ماه اوج دلستانی
[M2]ز یوسف چون بدید آن مهربانی
[B][M1]ز دست خود روانی خنجر انداخت
[M2]به قصد صلح، طرح دیگر انداخت
[B][M1]لب از نوشین دهان‌اش پر شکر کرد
[M2]ز ساعد طوق، وز ساق‌اش کمر کرد
[B][M1]به پیش ناوکش جان را هدف ساخت
[M2]ز شوق گوهرش تن را صدف ساخت
[B][M1]ولی نگشاد یوسف بر هدف شست
[M2]پی گوهر، صدف را مهر نشکست
[B][M1]فتادش چشم ناگه در میانه
[M2]به زرکش پرده‌ای در کنج خانه
[B][M1]سال‌اش کرد کن پرده پی چیست؟
[M2]در آن پرده نشسته پردگی کیست؟»
[B][M1]بگفت: آن کس که تا من بنده هستم
[M2]به رسم بندگان‌اش می‌پرستم
[B][M1]به هر ساعت فتاده پیش اویم
[M2]سر طاعت نهاده پیش اویم
[B][M1]درون پرده کردم جایگاه‌اش
[M2]که تا نبود به سوی من نگاهش
[B][M1]ز من آیین بی‌دینی نبیند
[M2]درین کارم که می‌بینی، نبیند
[B][M1]چو یوسف این سخن بشنید زد بانگ
[M2]کز این دینار نقدم نیست یک دانگ
[B][M1]تو را آید به چشم از مردگان شرم،
[M2]وز این نازندگان در خاطر آزرم،
[B][M1]من از بینای دانا چون نترسم؟
[M2]ز قیوم توانا چون نترسم؟
[B][M1]بگفت این، وز میان کار برخاست
[M2]وز آن خوش خوابگه بیدار برخاست
[B][M1]چو گشت اندر دویدن گام، تیزش
[M2]گشاد از هر دری راه گریزش
[B][M1]به هر در کآمدی، بی در گشایی
[M2]پریدی قفل جایی، پره جایی
[B][M1]اشارت کردنش گویی به انگشت
[M2]کلیدی بود بهر فتح در مشت
[B][M1]زلیخا چون بدید این، از عقب جست
[M2]به وی در آخرین درگاه پیوست
[B][M1]پی باز آمدن دامن کشیدش
[M2]ز سوی پشت، پیراهن دریده
[B][M1]برون رفت از کف آن غم رسیده
[M2]بسان غنچه، پیراهن دریده
[B][M1]زلیخا ز آن غرامت جامه زد چاک
[M2]چو سایه، خویش را انداخت بر خاک
[B][M1]خروشی از دل ناشاد برداشت
[M2]ز ناشادی خود فریاد برداشت
[B][M1]دریغ آن صید، کز دامم برون رفت
[M2]دریغ آن شهد، کز کامم برون رفت
[A]
[B][M1]چنین زد خامه نقش این فسانه
[M2]که چون یوسف برون آمد ز خانه،
[B][M1]برون خانه پیش آمد عزیزش
[M2]گروهی از خواص خانه، نیزش
[B][M1]چو در حالش عزیز آشفتگی دید
[M2]در آن آشفتگی حالش بپرسید
[B][M1]جوابی دادش از حسن ادب باز
[M2]تهی از تهمت افشای آن راز
[B][M1]عزیزش دست بگرفت از سر مهر
[M2]درون بردش به سوی آن پری‌چهر
[B][M1]چو با هم دیدشان، با خویشتن گفت
[M2]که: «یوسف با عزیز احوال من گفت!»
[B][M1]به حکم آن گمان آواز برداشت
[M2]نقاب از چهرهٔ آن راز برداشت
[B][M1]که: «ای میزان عدل! آن را سزا چیست
[M2]که با اهلش نه بر کیش وفا زیست؟
[B][M1]به کار خویش بی‌اندیشگی کرد؟
[M2]درین پرده خیانت پیشگی کرد؟»
[B][M1]عزیزش داد رخصت کای پری‌روی!
[M2]که کرد این کج نهادی؟ راست برگوی!
[B][M1]بگفت: «این بندهٔ عبری کز آغاز
[M2]به فرزندی شد از لطفت سرافراز
[B][M1]درین خلوت به راحت خفته بودم
[M2]درون از گرد محنت رفته بودم
[B][M1]چو دزدان بر سر بالینم آمد
[M2]به قصد خرمن نسرینم آمد
[B][M1]چو دست آورد پیش آن ناخردمند
[M2]که بگشاید ز گنج وصل من بند،
[B][M1]من از خواب گران بیدار گشتم
[M2]ز حال بی‌خودی، هشیار گشتم
[B][M1]هراسان گشت از بیداری من
[M2]گریزان شد ز خدمتکاری من
[B][M1]رخ از شرمندگی سوی در آورد
[M2]به روی نیک‌بختی، در برآورد
[B][M1]شتابان از قفای وی دویدم
[M2]برون ننهاده پا، در وی رسیدم
[B][M1]گرفتم دامنش را چست و چالاک
[M2]چو گل افتاد در پیراهنش چاک
[B][M1]گشاده چاک پیراهن دهانی
[M2]کند قول مرا، روشن‌بیانی
[B][M1]کنون آن به که همچون ناپسندان
[M2]کنی یک چند محبوس‌اش به زندان
[B][M1]و یا خود در تن و اندام پاکش
[M2]نهی دردی که سازد دردناکش
[B][M1]پسندی بر وی این رنج گران را
[M2]که گردد عبرتی مر دیگران را»
[B][M1]عزیز از وی چو بشنید این سخن را
[M2]نه بر جا دید دیگر خویشتن را
[B][M1]دلش گشت از طریق استقامت
[M2]زبان را ساخت شمشیر ملامت
[B][M1]به یوسف گفت: «چون گشتم گهرسنج
[M2]پی بیع تو خالی شد دوصد گنج
[B][M1]به فرزندی گرفتم بعد از آن‌ات
[M2]ز حشمت ساختم عالی مکان‌ات
[B][M1]زلیخا را هوادار تو کردم
[M2]کنیزان را پرستار تو کردم
[B][M1]غلامان حلقه در گوش تو گشتند
[M2]صفا کیش و وفا کوش تو گشتند
[B][M1]به مال خویش دادم اختیارت
[M2]نکردم رنجه دل در هیچ کارت
[B][M1]نه دستور خرد بود این که کردی
[M2]عفاک الله چه بد بود این که کردی؟
[B][M1]نمی‌شاید درین دیر پرآفات
[M2]جز احسان، اهل احسان را مکافات،
[B][M1]تو احسان دیدی و کفران نمودی
[M2]به کافر نعمتی طغیان نمودی
[B][M1]ز کوی حق‌گزاری رخت بستی
[M2]نمک خوردی، نمکدان را شکستی!»
[B][M1]چو یوسف از عزیز این تاب و تف دید
[M2]چو موی از گرمی آتش بپیچید
[B][M1]بدو گفت: «ای عزیز این داوری چند؟
[M2]گناهی نی، بدین خواری‌م مپسند!
[B][M1]زلیخا هر چه می‌گوید دروغ است
[M2]دروغ او چراغ بی‌فروغ است
[B][M1]مرا تا دیده، دارد در پی ام سر
[M2]که گردد کام من از وی میسر
[B][M1]گهی از پس درآید گه ز پیش‌ام
[M2]به هر مکر و فسون خواند به خویش‌ام
[B][M1]ولی هرگز بر او نگشاده‌ام چشم
[M2]به خوان وصل او ننهاده‌ام چشم
[B][M1]که باشم من که با خلق کریمت
[M2]نهم پای خیانت در حریمت؟
[B][M1]ز غربت داشتم بر سینه داغی
[M2]گرفتم از همه، کنج فراغی
[B][M1]زلیخا قاصدی سویم فرستاد
[M2]به رویم صد در اندیشه بگشاد
[B][M1]به افسون‌های شیرین، از ره‌ام برد
[M2]به همراهی درین خلوتگه‌ام برد
[B][M1]قضای حاجت خود خواست از من
[M2]سکون عافیت برخاست از من
[B][M1]گریزان رو به سوی در دویدم
[M2]به صد درماندگی اینجا رسیدم
[B][M1]گرفت اینک! قفای دامنم را
[M2]درید از سوی پس پیراهنم را
[B][M1]مرا با وی جز این کاری نبوده‌ست
[M2]برون زین کار بازاری نبوده‌ست
[B][M1]گرت نبود قبول این بی‌گناهی
[M2]بکن بسم الله! اینک! هر چه خواهی!»
[B][M1]زلیخا چون شنید این ماجرا را
[M2]به پاکی یاد کرد اول خدا را
[B][M1]وز آن پس خورد سوگندان دیگر
[M2]به فرق شاه مصر و تاج و افسر
[B][M1]به اقبال عزیز و عز و جاهش
[M2]که دولت ساخت از خاصان شاهش
[B][M1]بلی چون افتد اندر دعوی و بند
[M2]گواه بی‌گواهان چیست؟ سوگند!
[B][M1]کند سوگند بسیار، آشکاره
[M2]دروغ‌اندیشی سوگندخواره
[B][M1]پس از سوگند، آب از دیدگان ریخت
[M2]که: «یوسف از نخست این فتنه انگیخت»
[B][M1]عزیز آن گریه و سوگند چون دید
[M2]بساط راست‌بینی در نور دید
[B][M1]به سرهنگی اشارت کرد تا زود
[M2]زند بر جان یوسف زخمه، چون عود
[B][M1]به زخم غم رگ جانش خراشد
[M2]ز لوحش آیت رحمت تراشد
[B][M1]به زندانش کند محبوس چندان
[M2]که گردد آشکار آن سر پنهان
[A]
[B][M1]چو یوسف را گرفت آن مرد سرهنگ
[M2]به محنت‌گاه زندان کرد آهنگ،
[B][M1]به تنگ آمد دل یوسف از آن درد
[M2]نهان روی دعا در آسمان کرد
[B][M1]که ای دانا به اسرار نهانی!
[M2]تو را باشد مسلم رازدانی
[B][M1]دروغ از راست پیش توست ممتاز
[M2]که داند جز تو کردن کشف این راز؟
[B][M1]ز نور صدق چون دادی فروغ‌ام،
[M2]منه تهمت به گفتار دروغ‌ام!
[B][M1]گواهی بگذران بر دعوی من!
[M2]که صدق من شود چون صبح روشن
[B][M1]ز شست همت کشور گشایش
[M2]چو آمد بر هدف تیر دعایش،
[B][M1]در آن مجمع زنی خویش زلیخا
[M2]که بودی روز و شب پیش زلیخا
[B][M1]سه ماهه کودکی بر دوش خود داشت
[M2]چو جان بگرفته در آغوش خود داشت
[B][M1]چو سوسن بر زبان حرفی نرانده
[M2]ز تومار بیان حرفی نخوانده
[B][M1]فغان زد کای عزیز، آهسته‌تر باش!
[M2]ز تعجیل عقوبت بر حذر باش!
[B][M1]سزاوار عقوبت نیست یوسف
[M2]به لطف و مرحمت اولی‌ست یوسف
[B][M1]عزیز از گفتن کودکی عجب ماند
[M2]سخن با او به قانون ادب راند
[B][M1]که: «ای ناشسته لب ز آلایش شیر!
[M2]خدای‌ات کرده تلقین حسن تقدیر!
[B][M1]بگو روشن که این آتش که افروخت؟
[M2]کز آنم پردهٔ عز و شرف سوخت
[B][M1]بگفتا: «من نی‌ام نمام و غماز
[M2]که گویم با کسی راز کسی باز
[B][M1]برو در حال یوسف کن نظاره!
[M2]که پیراهن چسان‌اش گشته پاره
[B][M1]گر از پیش است بر پیراهنش چاک
[M2]زلیخا را بود دامن از آن پاک
[B][M1]ور از پس چاک شد پیراهن او
[M2]بود پاک از خیانت دامن او»
[B][M1]عزیز از طفل چون گوش این سخن کرد
[M2]روان تفتیش حال پیرهن کرد
[B][M1]چو دید از پس دریده پیرهن را
[M2]ملامت کرد آن مکاره زن را
[B][M1]که دانستم که این کید از تو بوده‌ست
[M2]بر آن آزاده این قید از تو بوده‌ست
[B][M1]زه راه ننگ و نام خویش، گشتی
[M2]طلبکار غلام خویش گشتی
[B][M1]پسندیدی به خود این ناپسندی
[M2]وز آن پس جرم خود بر وی فگندی
[B][M1]برو زین پس به استغفار بنشین!
[M2]ز خجلت روی در دیوار بنشین!
[B][M1]به گریه گرم کن هنگامهٔ خویش!
[M2]بشو زین حرف ناخوش نامهٔ خویش!
[B][M1]تو ای یوسف! زبان زین راز دربند!
[M2]به هر کس گفتن این راز مپسند!
[B][M1]همین بس در سخن چالاکی تو
[M2]که روشن گشت بر ما پاکی تو»
[B][M1]عزیز این گفت و بیرون شد ز خانه
[M2]به خوش خویی سمر شد در زمانه
[B][M1]تحمل دلکش است، اما نه چندین!
[M2]نکو خویی خوش است، اما نه چندین!
[B][M1]مکن در کار زن چندان صبوری
[M2]که افتد رخنه در سد غیوری
[A]
[B][M1]نسازد عشق را کنج سلامت
[M2]خوشا رسوایی و کوی ملامت
[B][M1]غم عشق از ملامت تازه گردد
[M2]وز این غوغا بلند، آوازه گردد
[B][M1]ملامت‌های عشق از هر کرانه
[M2]بود کاهل‌تنان را تازیانه
[B][M1]چو باشد مرکب رهرو گران خیز
[M2]شود ز آن تازیانه سیر او تیز
[B][M1]زلیخا را چو بشکفت آن گل راز
[M2]جهانی شد به طعن‌اش بلبل آواز
[B][M1]زنان مصر از آن آگاه گشتند
[M2]ملامت را حوالتگاه گشتند
[B][M1]به هر نیک و بدش در پی فتادند
[M2]زبان سرزنش بر وی گشادند
[B][M1]که: شد فارغ ز هر ننگی و نامی
[M2]دلش مفتون عبرانی غلامی
[B][M1]عجب‌تر کن غلام از وی نفورست
[M2]ز دمسازی و همرازی‌ش دورست
[B][M1]نه گاهی می‌کند در وی نگاهی
[M2]نه گامی می‌زند با وی به راهی
[B][M1]به هر جا آن کشد برقع ز رخسار
[M2]زند این از مژه بر دیده مسمار
[B][M1]همانا پیش چشم او نکو نیست
[M2]از آن رو خاطرش را میل او نیست
[B][M1]گر آن دلبر گهی با ما نشستی،
[M2]ز ما دیگر کجا تنها نشستی؟
[B][M1]زلیخا چون شنید این داستان را
[M2]فضیحت خواست آن ناراستان را
[B][M1]روان فرمود جشنی ساز کردند
[M2]زنان مصر را آواز کردند
[B][M1]چه جشنی، بزم گاه خسروانه
[M2]هزارش ناز و نعمت در میانه
[B][M1]بلورین جام‌ها لبریز کرده
[M2]به ماء الورد عطرآمیز کرده
[B][M1]در او از خوردنی‌ها هر چه خواهی
[M2]ز مرغ آورده حاضر تا به ماهی
[B][M1]پی حلواش داده نیکوان وام
[M2]ز لب شکر ز دندان مغز بادام
[B][M1]روان هر سو کنیزان و غلامان
[M2]به خدمت همچو طاووسان خرامان
[B][M1]پری‌رویان مصری حلقه بسته
[M2]به مسندهای زرکش خوش نشسته
[B][M1]ز هر خوان آنچه می‌بایست خوردند
[M2]ز هر کار آنچه می‌شایست کردند
[B][M1]چو خوان برداشتند از پیش آنان
[M2]زلیخا شکرگویای مدح‌خوانان
[B][M1]نهاد از طبع حیلت‌ساز پر فن
[M2]ترنج و گزلکی بر دست هر تن
[B][M1]به یک کف گزلکی در کار خود تیز
[M2]به دیگر کف ترنجی شادی‌انگیز
[B][M1]بدیشان گفت پس کای نازنینان!
[M2]به بزم نیکویی بالانشینان!
[B][M1]چرا دارید ازین سان تلخ کامم
[M2]به طعن عشق عبرانی غلامم؟
[B][M1]اجازت گر بود آرم برون‌اش
[M2]بدین اندیشه کردم رهنمون‌اش
[B][M1]همه گفتند کز هر گفت و گویی
[M2]بجز وی نیست ما را آرزویی
[B][M1]ترنجی کز تو اکنون بر کف ماست
[M2]پی صفراییان داروی صفراست
[B][M1]بریدن بی‌رخش نیکو نیاید
[M2]نمی‌برد کسی تا او نیاید!
[B][M1]زلیخا دایه را سوی‌اش فرستاد
[M2]که: «بگذر سوی ما، ای سرو آزاد!»
[B][M1]به قول دایه، یوسف درنیامد
[M2]چو گل ز افسون او خوش برنیامد
[B][M1]به پای خود زلیخا سوی او شد
[M2]در آن کاشانه همزانوی او شد
[B][M1]به زاری گفت کای نور دو دیده!
[M2]تمنای دل محنت رسیده!
[B][M1]ز خود کردی نخست امیدوارم
[M2]به نومیدی فتاد آخر قرارم
[B][M1]فتادم در زبان مردم از تو
[M2]شدم رسوا میان مردم از تو
[B][M1]گرفتم آن که در چشم تو خوارم
[M2]به نزدیک تو بس بی‌اعتبارم
[B][M1]مده زین خواری و بی‌اعتباری
[M2]ز خاتونان مصرم شرمساری!
[B][M1]شد از انفاس آن افسونگر گرم
[M2]دل یوسف به بیرون آمدن نرم
[B][M1]ز خلوت خانه ، آن گنج نهفته
[M2]برون آمد چو گلزار شکفته
[B][M1]زنان مصر کن گلزار دیدند
[M2]ز گلزارش گل دیدار چیدند،
[B][M1]به یک دیدار کار از دستشان رفت
[M2]زمام اختیار از دستشان رفت
[B][M1]چو هر یک را در آن دیدار دیدن
[M2]تمنا شد ترنج خود بریدن،
[B][M1]ندانسته ترنج از دست خود باز
[M2]ز دست خود بریدن کرد آغاز
[B][M1]چو دیدندش که جز والا گهر نیست
[M2]بر آمد بانگ از ایشان کاین بشر نیست!
[B][M1]زلیخا گفت: «هست این، آن یگانه
[M2]کز اوی‌ام سرزنش‌ها را نشانه
[B][M1]ملامت کز شما بر جان من بود
[M2]همه از عشق این نازک بدن بود
[B][M1]مراد جان و تن من خواندم او را
[M2]به وصل خویشتن من خواندم او را
[B][M1]ولی او سر به کارم در نیاورد
[M2]امید روزگارم بر نیاورد
[B][M1]اگر ننهد به کام من دگر پای
[M2]ازین پس کنج زندان سازمش جای
[B][M1]رسد کارش در آن زندان به خواری
[M2]گذارد عمر در محنت‌گزاری»
[B][M1]بدیشان گفت: «یوسف را چو دیدید
[M2]ز تیغ مهر او کف‌ها بریدید
[B][M1]اگر در عشق وی معذوری‌ام هست،
[M2]بدارید از ملامت کردنم دست!
[B][M1]چو یاران از در یاری در آیید!
[M2]درین کارم مددکاری نمایید!»
[B][M1]همه چنگ محبت ساز کردند
[M2]نوای معذرت آغاز کردند
[B][M1]که: «یوسف خسرو اقلیم جان است
[M2]بر آن اقلیم، حکم او روان است
[B][M1]غمش گر مایهٔ رنجوری توست
[M2]جمالش حجت معذوری توست
[B][M1]دل سنگین به مهرت نرم بادش!
[M2]وز این نامهربانی شرم بادش!»
[B][M1]وز آن پس رو سوی یوسف نهادند
[M2]سخن را در نصیحت داد دادند
[B][M1]بدو گفتند کای عمر گرامی!
[M2]دریده پیرهن در نیکنامی!
[B][M1]زلیخا خاک شد در راهت، ای پاک!
[M2]همی کش گه گهی دامن بر این خاک!
[B][M1]به دفع حاجتش حجت رها کن!
[M2]ز تو چون حاجتی خواهد، روا کن!
[B][M1]حذر کن! ز آنکه چون مضطر شود دوست
[M2]به خواری دوست را از سرکشد پوست
[B][M1]چو از لب بگذرد سیل خطرمند
[M2]نهد مادر به زیر پای، فرزند
[B][M1]خدا را، بر وجود خود ببخشای!
[M2]به روی او در مقصود بگشای!
[B][M1]وگر باشد تو را از وی ملالی
[M2]که چندانش نمی‌بینی جمالی!!!،
[B][M1]چو زو ایمن شوی، دمساز ما باش!!
[M2]نهانی همدم و همراز ما باش!!
[B][M1]که ما هر یک به خوبی بی‌نظیریم
[M2]سپهر حسن را ماه منیریم
[B][M1]چو بگشاییم لب‌های شکرخا
[M2]ز خجلت لب فروبندد زلیخا
[B][M1]چنین شیرین و شکرخا که ماییم،
[M2]زلیخا را چه قدر آنجا که ماییم!
[B][M1]چو یوسف گوش کرد افسونگری‌شان
[M2]پی کام زلیخا یاوری شان
[B][M1]گذشتن از ره دین و خرد، نیز
[M2]نه تنها بهر وی، از بهر خود نیز!
[B][M1]پریشان شد ز گفت و گوی ایشان
[M2]بگردانید روی از روی ایشان
[B][M1]به حق برداشت کف بهر مناجات
[M2]که: «ای حاجت روای اهل حاجات
[B][M1]پناه پردهٔ عصمت‌نشینان!
[M2]انیس خلوت عزلت‌گزینان!
[B][M1]عجب درمانده‌ام در کار اینان
[M2]مرا زندان به از دیدار اینان
[B][M1]به، ار صد سال در زندان نشینم،
[M2]که یک دم طلعت اینان ببینم!»
[B][M1]چو زندان خواست یوسف از خداوند
[M2]دعای او به زندان ساخت‌اش بند
[B][M1]اگر بودی ز فضلش عافیت‌خواه
[M2]سوی زندان قضا ننمودی‌اش راه
[B][M1]برستی ز آفت آن ناپسندان
[M2]دلی فارغ ز محنت‌های زندان
[A]
[B][M1]چو از دستان آن ببریده‌دستان
[M2]همه از خود پرستی بت‌پرستان
[B][M1]دل یوسف نگشت از عصمت خویش
[M2]بسی از پیشتر شد عصمتش بیش،
[B][M1]همه خفاش آن خورشید گشتند
[M2]ز نور قرب وی نومید گشتند
[B][M1]زلیخا را غبارانگیز کردند
[M2]به زندان کردن او تیز کردند
[B][M1]زلیخا با عزیز آمیخت یک شب
[M2]ز دل این غصه بیرون ریخت یک شب
[B][M1]که: «گشتم زین پسر بدنام در مصر
[M2]شدم رسوای خاص و عام در مصر
[B][M1]درین قول‌اند مرد و زن موافق
[M2]که من بر وی از جان‌ام گشته عاشق
[B][M1]در آن فکرم که دفع این گمان را
[M2]سوی زندان فرستم این جوان را
[B][M1]به هر کوی‌اش به عجز و نامرادی
[M2]بگردانم منادی در منادی
[B][M1]که این باشد سزای آن بداندیش
[M2]که انبازی کند با خواجهٔ خویش
[B][M1]چو مردم قهر من با او ببینند
[M2]از آن ناخوش گمان یک‌سو نشینند»
[B][M1]عزیز اندیشهٔ او را پسندید
[M2]ز استصواب آن طبعش، بخندید
[B][M1]بگفتا: «من تفکر پیشه کردم
[M2]درین معنی بسی اندیشه کردم
[B][M1]نچیدم گوهری به ز آنکه سفتی
[M2]نیامد در دلم به ز آنچه گفتی
[B][M1]به دست توست اکنون اختیارش
[M2]ز راه خویشتن بنشان غبارش!»
[B][M1]زلیخا از وی این رخصت چو بشنید
[M2]سوی یوسف عنان کید پیچید
[B][M1]که: «گر کامم دهی کامت برآرم
[M2]به اوج کبریا نامت برآرم
[B][M1]وگرنه صد در محنت گشاده
[M2]پی زجر تو زندان ایستاده
[B][M1]به رویم خرم و خندان نشینی
[M2]از آن بهتر که در زندان نشینی!»
[B][M1]زبان بگشاد یوسف در خطابش
[M2]بداد آن‌سان که می‌دانی! جوابش
[B][M1]زلیخا از جواب او برآشفت
[M2]به سرهنگان بی‌فرهنگ خود گفت
[B][M1]که زرین افسرش از سر فکندند
[M2]خشن پشمینه‌اش در بر فکندند
[B][M1]ز آهن بند بر سیمش نهادند
[M2]به گردن طوق تسلیمش نهادند
[B][M1]بسان عیسی‌اش بر خر نشاندند
[M2]به هر کویی ز مصر آن خر براندند
[B][M1]منادی‌زن منادی برکشیده
[M2]که: «هر سرکش غلام شوخ‌دیده
[B][M1]که گیرد شیوهٔ بی‌حرمتی پیش
[M2]نهد پا در فراش خواجهٔ خویش،
[B][M1]بود لایق که همچون ناپسندان
[M2]بدین خواری برندش سوی زندان»
[B][M1]چو در زندان گرفت از جنبش آرام
[M2]به زندانبان زلیخا داد پیغام
[B][M1]کزین پس محنت‌اش مپسند بر دل!
[M2]ز گردن غل، ز پایش بند بگسل!
[B][M1]یکی خانه برای او جدا کن!
[M2]جدا از دیگران، آنجاش جا کن!
[B][M1]در آن خانه چو منزل ساخت یوسف
[M2]بساط بندگی انداخت یوسف
[B][M1]رخ آورد آنچنان که‌ش بود عادت
[M2]در آن منزل به مهراب عبادت
[B][M1]چو مردان در مقام صبر بنشست
[M2]به شکر آن که از کید زنان رست
[A]
[B][M1]ز مادر هر که دولتمند زاید
[M2]فروغ دولتش ظلمت زداید
[B][M1]به خارستان رود، گلزار گردد
[M2]گل از وی نافهٔ تاتار گردد
[B][M1]به زندان گر درآید، خرم و شاد
[M2]کند زندانیان را از غم آزاد
[B][M1]چو زندان بر گرفتاران زندان
[M2]شد از دیدار یوسف باغ خندان
[B][M1]همه از مقدم او شاد گشتند
[M2]ز بند درد و رنج آزاد گشتند
[B][M1]اگر زندانی‌ای بیمار گشتی
[M2]اسیر محنت تیمار گشتی،
[B][M1]کمر بستی پی بیمارداری‌ش
[M2]خلاصی دادی از تیمار و خواری‌ش
[B][M1]وگر جا بر گرفتاری شدی تنگ
[M2]سوی تدبیر کارش کردی آهنگ
[B][M1]وگر بر مفلسی عشرت شدی تلخ
[M2]ز ناداری نمودی غره‌اش سلخ،
[B][M1]ز زرداران کلید زر گرفتی
[M2]ز عیشش قفل تنگی برگرفتی
[B][M1]وگر خوابی بدیدیی نیک‌بختی
[M2]به گرداب خیال افتاده رختی
[B][M1]شنیدی از لبش تعبیر آن خواب
[M2]به خشکی آمدی رختش ز گرداب
[B][M1]دو کس از محرمان شاه آن بوم
[M2]ز خلوتگاه قربش مانده محروم،
[B][M1]به زندان همدمش بودند و همراز
[M2]در آن ماتمکده با وی هم‌آواز
[B][M1]به یک شب هر یکی دیدند خوابی
[M2]کز آن در جانشان افتاد تابی
[B][M1]یکی را مژده‌ده، خواب از نجاتش
[M2]یکی را مخبر، از قطع حیاتش
[B][M1]ولی تعبیر آن ز ایشان نهان بود
[M2]وز آن بر جانشان بار گران بود
[B][M1]به یوسف خواب‌های خود بگفتند
[M2]جواب خواب‌های خود شنفتند
[B][M1]یکی را گوشمال از دار دادند
[M2]یکی را بر در شه بار دادند
[B][M1]جوان مردی که سوی شاه می‌رفت
[M2]به مسندگاه عز و جاه می‌رفت
[B][M1]چو رو سوی شه مسندنشین کرد
[M2]به وی یوسف وصیت اینچنین کرد
[B][M1]که چون در صحبت شه باریابی
[M2]به پیشش فرصت گفتار یابی،
[B][M1]مرا در مجلسش یادآوری زود
[M2]کز آن یادآوری وافر بری سود
[B][M1]بگویی هست در زندان غریبی
[M2]ز عدل شاه دوران بی‌نصیبی
[B][M1]چنین‌اش بی‌گنه مپسند رنجور!
[M2]که هست این از طریق معدلت دور
[B][M1]چو خورد آن بهره‌مند از دولت و جاه
[M2]می از قرابهٔ قرب شهنشاه،
[B][M1]چنان رفت آن وصیت از خیالش
[M2]که بر خاطر نیامد چند سال‌اش!
[B][M1]بسا قفلا که ناپیدا کلیدست
[M2]بر او راه گشایش ناپدیدست
[B][M1]ز نا گه، دست صنعی در میان نه
[M2]به فتح‌اش هیچ صانع را گمان نه،
[B][M1]پدید آید ز غیب او را گشادی
[M2]ودیعت در گشادش هر مرادی
[B][M1]چو یوسف دل ز حیلت‌های خود کند
[M2]برید از رشتهٔ تدبیر، پیوند
[B][M1]ز پندار خودی و بخردی رست
[M2]گرفت‌اش فیض فضل ایزدی، دست
[B][M1]شبی سلطان مصر آن شاه بیدار
[M2]به خوابش هفت گاو آمد پدیدار
[B][M1]همه بسیار خوب و سخت فربه
[M2]به خوبی و خوشی از یکدگر به
[B][M1]وز آن پس هفت دیگر در برابر
[M2]پدید آمد سراسر خشک و لاغر
[B][M1]در آن هفت نخستین روی کردند
[M2]بسان سبزه آن را پاک خوردند
[B][M1]بدین سان سبز و خرم هفت خوشه
[M2]که دل ز آن قوت بردی، دیده توشه
[B][M1]برآمد وز عقب هفت دگر خشک
[M2]بر آن پیچید و کردش سر به سر خشک
[B][M1]چو سلطان بامداد از خواب برخاست
[M2]ز هر بیداردل تعبیر آن خواست
[B][M1]همه گفتند کاین خواب محال است
[M2]فراهم کردهٔ وهم و خیال است
[B][M1]به حکم عقل تعبیری ندارد
[M2]بجز اعراض تدبیری ندارد
[B][M1]جوان مردی که از یوسف خبر داشت
[M2]ز روی کار یوسف پرده برداشت
[B][M1]که: «در زندان همایونفر جوانی‌ست
[M2]که در حل دقایق خرده‌دانی‌ست
[B][M1]اگر گویی بر او بگشایم این راز
[M2]وز او تعبیر خوابت آورم باز»
[B][M1]بگفتا: «اذن خواهی چیست از من؟
[M2]چه بهتر کور را، از چشم روشن؟»
[B][M1]روان شد جانب زندان جوان مرد
[M2]به یوسف حال خواب شه بیان کرد
[B][M1]بگفتا: «گاو و خوشه هر دو سال‌اند
[M2]به اوصاف خودش وصاف حال‌اند
[B][M1]چو باشد خوشه سبز و گاو فربه
[M2]بود از خوبی سال‌ات خبر ده
[B][M1]چو باشد خوشه خشک و گاو لاغر
[M2]بود از سال تنگ‌ات قصه‌آور
[B][M1]نخستین سال‌های هفت گانه
[M2]بود باران و آب و کشت و دانه
[B][M1]همه عالم ز نعمت پر بر آید
[M2]وز آن پس هفت سال دیگر آید
[B][M1]که نعمت‌های پیشین خورده گردد
[M2]ز تنگی جان خلق آزرده گردد
[B][M1]نبارد ز آسمان ابر عطایی
[M2]نروید از زمین شاخ گیایی
[B][M1]ز عشرت مال‌داران دست دارند
[M2]ز تنگی تنگ‌دستان جان سپارند
[B][M1]چنان نان کم شود بر خوان دوران
[M2]که گوید آدمی نان! و دهد جان»
[B][M1]جوان مرد این سخن بشنید و برگشت
[M2]حریف بزم شاه دادگر گشت
[B][M1]حدیث یوسف و تعبیر او گفت
[M2]دل شاه از غمش چون غنچه بشکفت
[B][M1]بگفتا: «خیز و یوسف را بیاور!
[M2]کز او به گرددم این نکته باور
[B][M1]سخن کز دوست آری، شکرست آن
[M2]ولی گر خود بگوید خوشترست آن»
[B][M1]دگر باره به زندان شد روانه
[M2]ببرد این مژده سوی آن یگانه
[B][M1]که: «ای سرو ریاض قدس، بخرام!
[M2]سوی بستان سرای شاه نه گام!»
[B][M1]بگفتا: «من چه آیم سوی شاهی
[M2]که چون من بی‌کسی را، بی‌گناهی
[B][M1]به زندان سال‌ها محبوس کرده‌ست
[M2]ز آثار کرم مایوس کرده‌ست؟
[B][M1]اگر خواهد که من بیرون نهم پای
[M2]ازین غمخانه، گو: اول بفرمای
[B][M1]که آنانی که چون رویم بدیدند
[M2]ز حیرت در رخم کف‌ها بریدند،
[B][M1]به یک جا چون ثریا با هم آیند
[M2]نقاب از کار من روشن گشایند
[B][M1]که جرم من چه بود، از من چه دیدند؟
[M2]چرا رختم سوی زندان کشیدند؟
[B][M1]بود کاین سر شود بر شاه، روشن
[M2]که پاک است از خیانت دامن من
[B][M1]مرا پیشه، گناه‌اندیشگی نیست
[M2]در اندیشه، خیانت‌پیشگی نیست»
[B][M1]جوان مرد این سخن چون گفت با شاه
[M2]زنان مصر را کردند آگاه
[B][M1]که پیش شاه یک‌سر جمع گشتند
[M2]همه پروانهٔ آن شمع گشتند
[B][M1]چو ره کردند در بزم شه آن جمع
[M2]زبان آتشین بگشاد چون شمع
[B][M1]کز آن شمع حریم جان چه دیدید،
[M2]که بر وی تیغ بدنامی کشیدید؟!
[B][M1]ز رویش در بهار و باغ بودید،
[M2]چرا ره سوی زندان‌اش نمودید؟
[B][M1]بتی کزار باشد بر تنش گل،
[M2]کی از دانا سزد بر گردنش غل؟
[B][M1]گلی که‌ش نیست تاب باد شبگیر
[M2]به پایش چون نهد جز آب، زنجیر؟
[B][M1]زنان گفتند کای شاه جوان‌بخت!
[M2]به تو فرخنده‌فر هم تاج و هم تخت!
[B][M1]ز یوسف ما بجز پاکی ندیدیم
[M2]بجز عز و شرفناکی ندیدیم
[B][M1]نباشد در صدف گوهر چنان پاک
[M2]که بود از تهمت، آن جان جهان، پاک
[B][M1]زلیخا نیز بود آنجا نشسته
[M2]زبان از کذب و جان از کید، رسته
[B][M1]ز دستان‌های پنهان زیر پرده،
[M2]ریاضت‌های عشقش، پاک کرده
[B][M1]فروغ راستی‌ش از جان علم زد
[M2]چو صبح راستین، از صدق دم زد
[B][M1]بگفتا: «نیست یوسف را گناهی
[M2]منم در عشق او گم کرده راهی
[B][M1]به زندان از ستم‌های من افتاد
[M2]در آن غم‌ها از غم‌های من افتاد
[B][M1]جفایی کو رسید او را ز جافی
[M2]کنون واجب بود او را تلافی
[B][M1]هر احسان کید از شاه نکوکار
[M2]به صد چندان بود یوسف سزاوار»
[B][M1]چو شاه این نکتهٔ سنجیده بشنید
[M2]چو گل بشکفت و چون غنچه بخندید
[B][M1]اشارت کرد کز زندان‌اش آرند
[M2]بدان خرم سرا بستان‌اش آرند
[B][M1]به ملک جان بود شاه نکوبخت
[M2]مقام شه نشاید جز سر تخت
[A]
[B][M1]درین دیر کهن رسمی‌ست دیرین
[M2]که بی‌تلخی نباشد عیش، شیرین
[B][M1]شب یوسف چو بگذشت از درازی
[M2]طلوع صبح کردش کارسازی
[B][M1]پی تعظیم و اکرام وی از شاه
[M2]خطاب آمد به نزدیکان درگاه
[B][M1]کز ایوان شه خورشیداورنگ
[M2]به میدانی ز هر جانب دو فرسنگ
[B][M1]دو رویه تا به زندان ایستادند
[M2]تجمل‌های خود را عرضه دادند
[B][M1]چو یوسف شد سوی خسرو روانه
[M2]به خلعت‌های خاص خسروانه
[B][M1]فراز مرکبی از پای تا فرق
[M2]چو کوهی گشته در زر و گهر غرق
[B][M1]چو آمد بارگاه شه پدیدار
[M2]فرود آمد ز رخش تیز رفتار
[B][M1]ز قرب مقدمش چون شه خبر یافت
[M2]به استقبال او چون بخت بشتافت
[B][M1]به پهلوی خودش بر تخت بنشاند
[M2]به پرسش‌های خوش با وی سخن‌راند
[B][M1]نخست از خواب خود پرسید و تعبیر
[M2]درآمد لعل نوشینش به تقدیر
[B][M1]وز آن پس کردش از هر جا سؤالی
[M2]بپرسیدش ز هر کاری و حالی
[B][M1]جواب دلکش و مطبوع گفت‌اش
[M2]چنانک آمد از آن گفتن شگفت‌اش
[B][M1]در آخر گفت: «این خوابی که دیدم،
[M2]ز تو تعبیر آن روشن شنیدم،
[B][M1]چسان تدبیر آن کردن توانیم؟
[M2]غم خلق جهان خوردن توانیم؟»
[B][M1]بگفتا: «باید ایام فراخی
[M2]که ابر و نم نیفتد در تراخی
[B][M1]منادی کردن اندر هر دیاری
[M2]که نبود خلق را جز کشت، کاری
[B][M1]چو از دانه شود آگنده خوشه
[M2]نهندش همچنان از بهر توشه
[B][M1]چو باشد خوشه در خانه، درنگی
[M2]نیارد روزگار قحط و تنگی
[B][M1]برد هر کس برای عیش تیره
[M2]به قدر حاجت خود ز آن ذخیره
[B][M1]ولی هر کار را باید کفیلی
[M2]که از دانش بود با وی دلیلی
[B][M1]به دانش غایت آن کار داند
[M2]چو داند کار را کردن تواند
[B][M1]به من تفویض کن تدبیر این کار!
[M2]که نید دیگری چون من پدیدار»
[B][M1]چو شاه از وی بدید این کارسازی
[M2]به ملک مصر دادش سرفرازی
[B][M1]چو شاه از وی بدید این کارسازی
[M2]به ملک مصر دادش سرفرازی
[B][M1]سپه را بندهٔ فرمان او کرد
[M2]زمین را عرصهٔ میدان او کرد
[B][M1]به جای خود به تخت زر نشاندش
[M2]به صد عزت عزیز مصر خواندش
[B][M1]چو یوسف را خدا داد این بلندی
[M2]به قدر این بلندی ارجمندی،
[B][M1]عزیز مصر را دولت زبون گشت
[M2]لوای حشمت او سرنگون گشت
[B][M1]دلش طاقت نیاورد این خلل را
[M2]به زودی شد هدف تیر اجل را
[B][M1]زلیخا روی در دیوار غم کرد
[M2]ز بار هجر یوسف پشت خم کرد
[B][M1]نه از جاه عزیزش خانه آباد
[M2]نه از اندوه یوسف خاطر آزاد
[B][M1]فلک کو دیرمهر و زودکین است
[M2]درین حرمان سرا کار وی این است
[B][M1]یکی را برکشد چون خور بر افلاک
[M2]یکی را افکند چون سایه بر خاک
[A]
[B][M1]دلی کز دلبری ناشاد باشد
[M2]ز هر شادی و غم آزاد باشد
[B][M1]غمی دیگر نگیرد دامن او
[M2]نگردد شادی‌ای پیرامن او
[B][M1]زلیخا بود مرغی محنت آهنگ
[M2]جهان چون خانهٔ مرغان بر او تنگ
[B][M1]غم یوسف ز جان او نمی‌رفت
[M2]حدیثش از زبان او نمی‌رفت
[B][M1]درین وقتی که رفت از سر عزیزش
[M2]نماند اسباب دولت هیچ چیزش،
[B][M1]خیال روی یوسف یار او بود
[M2]انیس خاطر افگار او بود
[B][M1]به یادش روی در ویرانه‌ای کرد
[M2]وطن در کنج محنت‌خانه‌ای کرد
[B][M1]ز مژگان دم به دم خوناب می‌ریخت
[M2]مگر خوناب خون ناب می‌ریخت
[B][M1]چو بود از تاب دل، سوزان تب او
[M2]مژه می‌ریخت آبی بر لب او
[B][M1]نمی‌شست از رخ آن خونابه گویی
[M2]از آن خونابه بودش سرخ‌رویی
[B][M1]گهی کندی به ناخن روی گلگون
[M2]چو چشم خود گشادی چشمهٔ خون
[B][M1]گهی سینه گهی دل می‌خراشید
[M2]ز جان جز نقش جانان می‌تراشید
[B][M1]فراوان سال‌ها کار وی این بود
[M2]ز هجران رنج و تیمار وی این بود
[B][M1]جوانی، تیره گشت از چرخ پیرش
[M2]به رنگ شیر شد موی چو قیرش
[B][M1]گریزان گشت زاغ از تیر تقدیر
[M2]به جای زاغ شد بوم آشیان‌گیر
[B][M1]به روی تازه چون گلچین‌اش افتاد
[M2]شکن در صفحهٔ نسرین‌اش افتاد
[B][M1]سهی سروش ز بار عشق خم شد
[M2]سرش چون حلقه همراز قدم شد
[B][M1]نه سر، نی پای بود از بخت واژون
[M2]ز بزم وصل، همچون حلقه بیرون
[B][M1]درین نم دیده خاک، از خون مردم
[M2]چو شد سرمایهٔ بینایی‌اش گم،
[B][M1]به پشت خم از آن بودی سرش پیش
[M2]که جستی گم شده سرمایهٔ خویش
[B][M1]به سر بردی در آن ویران، مه و سال
[M2]سرش ز افسر تهی، پایش ز خلخال
[B][M1]تهی از حله‌های اطلس‌اش دوش
[M2]سبک از دانه‌های گوهرش گوش
[B][M1]به مهر یوسف‌اش از خاک بستر
[M2]به از مهد حریر حورگستر
[B][M1]نرفتی غیر «یوسف!» بر زبانش
[M2]نبودی غیر او آرام جانش
[B][M1]خبرگویان ز یوسف لب ببستند
[M2]پس زانوی خاموشی نشستند
[B][M1]زلیخا را ز تنهایی چو جان کاست
[M2]به راه یوسف از نی خانه‌ای خواست
[B][M1]بدو کردند نی‌بستی حواله
[M2]چون موسیقار پر فریاد و ناله
[B][M1]چو کردی از جدایی ناله آغاز
[M2]جدا برخاستی از هر نی آواز
[B][M1]چو از هجر آتش اندر وی گرفتی
[M2]ز آهش شعله اندر نی گرفتی
[B][M1]به حسرت بر سر راهش نشستی
[M2]خروشان بر گذرگاهش نشستی
[B][M1]چو بی‌یوسف رسیدی خیلی از راه
[M2]به طنزش کودکان کردندی آگاه
[B][M1]که: «اینک در رسید از راه، یوسف
[M2]به رویی رشک مهر و ماه، یوسف»
[B][M1]زلیخا گفتی: «از یوسف در اینان
[M2]نمی‌یابم نشان، ای نازنینان!
[B][M1]به دل زین طنز مپسندید داغم!
[M2]که نید بوی یوسف در دماغم
[B][M1]به هر منزل که آن دلدار گردد
[M2]جهان پر نافهٔ تاتار گردد»
[B][M1]چو یوسف در رسیدی با گروهی
[M2]کز ایشان در دل افتادی شکوهی
[B][M1]بگفتندی که: «از یوسف خبر نیست
[M2]درین قوم از قدوم او اثر نیست»
[B][M1]بگفتی: «در فریب من مکوشید!
[M2]قدوم دوست را از من مپوشید!»
[B][M1]چو کردی گوش آن حیران مهجور
[M2]ز چاووشان، نوای «دور شو، دور!»
[B][M1]زدی افغان که: «من عمری ست دورم
[M2]به صد محنت درین دوری صبورم»
[B][M1]بگفتی این و بی‌هوش اوفتادی
[M2]ز خود کردی فراموش اوفتادی
[B][M1]ز جام بیخودی از دست رفتی
[M2]چنان بیخود، در آن نی‌بست رفتی
[B][M1]بدین دستور بودی روزگاری
[M2]نبودی غیر ازین‌اش کار و باری
[A]
[B][M1]زلیخا کرد بعد از ره‌نشینی
[M2]هوای دولت دیدار بینی
[B][M1]شبی سر پیش آن بت بر زمین سود
[M2]که عمری در پرستش کاری‌اش بود
[B][M1]بگفت: «ای قبلهٔ جانم جمالت!
[M2]سر من در عبادت پایمالت!
[B][M1]تو را عمری‌ست کز جان می‌پرستم
[M2]برون شد گوهر بینش ز دستم
[B][M1]به چشم خود ببین رسوایی‌ام را!
[M2]به چشمم بازدهٔ بینایی‌ام را!
[B][M1]ز یوسف چند باشم مانده مهجور؟
[M2]بده چشمی که رویش بینم از دور!
[B][M1]چو شاه خور به تخت خاور آمد
[M2]صهیل ابلق یوسف بر آمد
[B][M1]برون آمد زلیخا چون گدایی
[M2]گرفت از راه یوسف تنگنایی
[B][M1]به رسم دادخواهان داد برداشت
[M2]ز دل ناله، ز جان فریاد برداشت
[B][M1]کس از غوغا، به حال او نیفتاد
[M2]به حالی شد که او را کس مبیناد!
[B][M1]ز درد دل فغان می‌کرد و می‌رفت
[M2]ز آه آتش فشان می‌کرد و می‌رفت
[B][M1]به محنت خانهٔ خود چون پی آورد
[M2]دو صد شعله به یک مشت نی آورد
[B][M1]به پیش آورد آن سنگین صنم را
[M2]زبان بگشاد تسکین الم را
[B][M1]که ای سنگ سبوی عز و جاهم!
[M2]به هر راهی که باشم سنگ راهم!
[B][M1]تو سنگی، خواهم از ننگ تو رستن!
[M2]به سنگی گوهر قدرت شکستن
[B][M1]بگفت این، پس به زخم سنگ خاره
[M2]خلیل آسا شکست‌اش پاره پاره
[B][M1]ز شغل بت‌شکستن چون بپرداخت
[M2]به آب چشم و خون دل وضو ساخت
[B][M1]تضرع کرد و رو بر خاک مالید
[M2]به درگاه خدای پاک نالید:
[B][M1]«اگر رو بر بت آوردم، خدایا!
[M2]به آن بر خود جفا کردم، خدایا!،
[B][M1]به لطف خود جفای من بیامرز!
[M2]خطا کردم، خطای من بیامرز!
[B][M1]چو آن گرد خطا از من فشاندی،
[M2]به من ده باز! آنچ از من ستاندی!
[B][M1]چو برگشت از ره، آن بر مصریان شاه
[M2]گرفت افغان‌کنان بازش سرراه
[B][M1]که: «پاکا، آنکه شه را ساخت بنده!
[M2]ز ذل و عجز کردش سرفکنده!
[B][M1]به فرق بندهٔ مسکین محتاج،
[M2]نهاد از عز و جاه خسروی تاج!»
[B][M1]چو جا کرد این سخن در گوش یوسف
[M2]برفت از هیبت آن هوش یوسف
[B][M1]به حاجب گفت کاین تسبیح‌خوان را،
[M2]که برد از جان من تاب و توان را
[B][M1]به خلوت‌خانهٔ خاص من آور!
[M2]به جولانگاه اخلاص من آور!
[B][M1]که تا یک شمه از حالش بپرسم
[M2]وز این ادبار و اقبالش بپرسم
[B][M1]کز آن تسبیح چون شور و شغب کرد
[M2]عجب ماندم، که تاثیری عجب کرد
[B][M1]گرش دردی نه دامنگیر باشد،
[M2]کلامش را کی این تاثیر باشد؟
[B][M1]ز غوغای سپه چون رست یوسف
[M2]به خلوتگاه خود بنشست یوسف،
[B][M1]درآمد حاجب از در، کای یگانه!
[M2]به خوی نیک در عالم فسانه!
[B][M1]ستاده بر در اینک آن زن پیر
[M2]که در ره مرکبت را شد عنانگیر
[B][M1]بگفتا: «حاجت او را روا کن!
[M2]اگر دردی‌ش هست آن را دوا کن!»
[B][M1]بگفت: «او نیست ز آن سان کوته‌اندیش
[M2]که با من باز گوید حاجت خویش»
[B][M1]بگفتا: «رخصت‌اش ده! تا درآید
[M2]حجاب از حال خود، هم خود گشاید»
[B][M1]چو رخصت یافت، همچون ذره رقاص
[M2]درآمد شادمان در خلوت خاص
[B][M1]چو گل خندان شد و چون غنچه بشکفت
[M2]دهان پرخنده یوسف را دعا گفت
[B][M1]ز بس خندیدنش یوسف عجب کرد
[M2]ز وی نام و نشان وی طلب کرد
[B][M1]بگفت: «آنم که چون روی تو دیدم
[M2]تو را از جمله عالم برگزیدم
[B][M1]جوانی در غمت بر باد دادم
[M2]بدین پیری که می‌بینی رسیدم
[B][M1]گرفتی شاهد ملک اندر آغوش
[M2]مرا یک بارگی کردی فراموش»
[B][M1]چو یوسف زین سخن دانست کو کیست
[M2]ترحم کرد و بر وی زار بگریست
[B][M1]بگفتا: «ای زلیخا! این چه حال است؟
[M2]چرا حالت بدین‌سان در وبال است؟»
[B][M1]چو یوسف گفت با وی «ای زلیخا!»
[M2]فتاد از پا زلیخا، بی‌زلیخا
[B][M1]شراب بیخودی زد از دلش جوش
[M2]برفت از لذت آوازش از هوش
[B][M1]چو باز از بیخودی آمد به خود باز
[M2]حکایت کرد یوسف با وی آغاز
[B][M1]بگفتا: «کو جوانی و جمالت؟»
[M2]بگفت: «از دست شد دور از وصالت!»
[B][M1]بگفتا: «خم چرا شد سرو نازت؟»
[M2]بگفت: «از بار هجر جانگدازت!»
[B][M1]بگفتا: «چشم تو بی‌نور چون است؟»
[M2]بگفت: «از بس که بی‌تو غرق خون است!»
[B][M1]بگفتا: «کو زر و سیمی که بودت؟
[M2]به فرق آن تاج و دیهیمی که بودت؟»
[B][M1]بگفت: «از حسن تو هر کس سخن راند
[M2]ز وصفت بر سر من گوهر افشاند
[B][M1]سر و زر را نثار پاش کردم
[M2]به گوهر پاشی‌اش پاداش کردم
[B][M1]نماند از سیم و زر چیزی به دستم
[M2]کنون دل گنج عشق، اینم که هستم!»
[B][M1]بگفتا: «حاجت تو چیست امروز؟
[M2]ضمان حاجت تو کیست امروز؟»
[B][M1]بگفت: «از حاجت‌ام آزرده جانی
[M2]نخواهم جز تو حاجت را ضمانی
[B][M1]اگر ضامن شوی آن را به سوگند
[M2]به شرح آن گشایم از زبان، بند
[B][M1]وگر نی، لب ز شرح آن ببندم
[M2]غم و درد دگر بر خود پسندم»
[B][M1]«قسم گفتا: به آن کان فتوت
[M2]به آن معمار ارکان نبوت،
[B][M1]کز آتش لاله و ریحان دمیدش
[M2]لباس حلت از یزدان رسیدش،
[B][M1]که هر حاجت که امروز از تو دانم
[M2]روا سازم به زودی، گر توانم!»
[B][M1]بگفت: «اول جمال است و جوانی
[M2]بدان گونه که خود دیدی و دانی
[B][M1]دگر چشمی که دیدار تو بینم
[M2]گلی از باغ رخسار تو چینم»
[B][M1]بجنبانید لب، یوسف دعا را
[M2]روان کرد از دو لب آب بقا را
[B][M1]جمال مرده‌اش را زندگی داد
[M2]رخش را خلعت فرخندگی داد
[B][M1]به جوی رفته باز آورد آبش
[M2]وز آن شد تازه، گلزار شبابش
[B][M1]سپیدی شد ز مشکین مهره‌اش دور
[M2]درآمد در سواد نرگسش نور
[B][M1]خم از سرو گل‌اندامش برون رفت
[M2]شکنج از نقرهٔ خامش برون رفت
[B][M1]جمالش را سر و کاری دگر شد
[M2]ز عهد پیشتر هم بیشتر شد
[B][M1]دگر ره یوسف‌اش گفت: «این نکوخوی!
[M2]مراد دیگرت گر هست، برگوی!»
[B][M1]«مرادی نیست گفتا: غیر ازینم،
[M2]که در خلوتگه وصلت نشینم
[B][M1]به روز اندر تماشای تو باشم
[M2]به شب رو بر کف پای تو باشم
[B][M1]فتم در سایهٔ سرو بلندت
[M2]شکر چینم ز لعل نوشخندت
[B][M1]نهم مرهم دل افگار خود را
[M2]به کام خویش بینم کار خود را»
[B][M1]چو یوسف این تمنا کرد از او گوش
[M2]زمانی سر به پیش افکند خاموش
[B][M1]نظر بر غیب، بودش انتظاری
[M2]جواب او نه «نی» گفت و نه «آری»
[B][M1]میان خواست حیران بود و ناخواست
[M2]که آواز پر جبریل برخاست
[B][M1]پیام آورد کای شاه شرفناک!
[M2]سلامت می‌رساند ایزد پاک
[B][M1]که ما عجز زلیخا را چو دیدیم
[M2]به تو عرض نیازش را شنیدیم،
[B][M1]دلش از تیغ نومیدی نخستیم
[M2]به تو بالای عرشش عقد بستیم
[B][M1]تو هم عقدی‌ش کن جاوید پیوند!
[M2]که بگشاید به آن از کار او بند
[B][M1]ز عین عاطفت یابی نظرها
[M2]شود زاینده ز آن عقدت گهرها»
[A]
[B][M1]چو فرمان یافت یوسف از خداوند
[M2]که بندد با زلیخا عقد پیوند
[B][M1]اساس انداخت جشن خسروانه
[M2]نهاد اسباب جشن اندر میانه
[B][M1]شه مصر و سران ملک را خواند
[M2]به تخت عز و صدر جاه بنشاند
[B][M1]به قانون خلیل و دین یعقوب
[M2]بر آیین جمیل و صورت خوب
[B][M1]زلیخا را به عقد خود درآورد
[M2]به عقد خویش یکتا گوهر آورد
[B][M1]ز رحمت جای بر تخت زرش کرد
[M2]کنار خویش بالین سرش کرد
[B][M1]چو یوسف گوهر ناسفته را دید
[M2]ز باغش غنچهٔ نشکفته را چید،
[B][M1]بدو گفت: «این گهر ناسفته چون ماند؟
[M2]گل از باد سحر نشکفته چون ماند؟»
[B][M1]بگفتا: «جز عزیزم کس ندیده‌ست
[M2]ولی او غنچهٔ باغم نچیده‌ست
[B][M1]به راه جاه اگر چه تیزتگ بود
[M2]به وقت کامرانی سست رگ بود!
[B][M1]به طفلی در، که خوابت دیده بودم
[M2]ز تو نام و نشان پرسیده بودم
[B][M1]بساط مرحمت گسترده بودی
[M2]به من این نقد را بسپرده بودی
[B][M1]بحمد الله که این نقد امانت
[M2]که کوته ماند از آن دست خیانت،
[B][M1]دوصد بار ارچه تیغ بیم خوردم،
[M2]به تو بی‌آفتی تسلیم کردم»
[B][M1]چو یوسف این سخن را ز آن پری‌چهر
[M2]شنید، افزود از آن‌اش مهر بر مهر
[B][M1]ز حرفی کز کمال عشق خیزد
[M2]کجا معشوق با عاشق ستیزد!
[A]
[B][M1]زلیخا چون ز یوسف کام دل یافت
[M2]به وصل دایمش آرام دل یافت
[B][M1]به دل خرم، به خاطر شاد می‌زیست
[M2]ز غم‌های جهان آزاد می‌زیست
[B][M1]تمادی یافت ایام وصالش
[M2]در آن دولت ز چل بگذشت سال‌اش
[B][M1]پیاپی داد آن نخل برومند
[M2]بر فرزند، بل فرزند فرزند
[B][M1]شبی بنهاده یوسف سر به مهراب
[M2]ره بیداری‌اش، زد رهزن خواب
[B][M1]پدر را دید با مادر نشسته
[M2]به رخ چون خور نقاب نور بسته
[B][M1]ندا کردند کای فرزند، دریاب!
[M2]کشید ایام دوری دیر، بشتاب!
[B][M1]به دیگر روز، یوسف بامدادان
[M2]که شد دل‌ها ز فیض صبح شادان
[B][M1]به برکرده لباس شهریاری
[M2]برون آمد به آهنگ سواری
[B][M1]چو پا در یک رکاب آورد، جبریل
[M2]بدو گفتا: «مکن زین بیش تعجیل!
[B][M1]امان نبود ز چرخ عمر فرسای
[M2]که ساید بر رکاب دیگرت پای
[B][M1]عنان بگسل ز آمال و امانی!
[M2]بکش پا از رکاب زندگانی!»
[B][M1]چو یوسف این بشارت کرد ازو گوش
[M2]ز شادی شد بر او هستی فراموش
[B][M1]ز شاهی دامن همت بیفشاند
[M2]یکی از وارثان ملک را خواند
[B][M1]به جای خود شه آن مرز کردش
[M2]به خصلت‌های نیک اندرز کردش
[B][M1]به کف جبریل حاضر دشت سیبی
[M2]که باغ خلد از آن می‌داشت زیبی
[B][M1]چو یوسف را به دست آن سیب بنهاد
[M2]روان آن سیب را بویید و جان داد
[B][M1]چو یوسف را از آن بو جان برآمد
[M2]ز جان حاضران افغان برآمد
[B][M1]ز بس بالا گرفت آواز فریاد
[M2]صدا در گنبد فیروزه افتاد
[B][M1]زلیخا گفت کاین شور و فغان چیست؟
[M2]پر از غوغا زمین و آسمان چیست؟
[B][M1]بدو گفتند کن شاه جوان‌بخت
[M2]به سوی تخته رو کرد از سر تخت
[B][M1]وداع کلبهٔ تنگ جهان کرد
[M2]وطن بر اوج کاخ لامکان کرد
[B][M1]چو بشنید این سخن از خویشتن رفت
[M2]فروغ نیر هوش‌اش ز تن رفت
[B][M1]ز هول این حدیث، آن سرو چالاک
[M2]سه روز افتاد همچون سایه بر خاک
[B][M1]چو چارم روز شد ز آن خواب بیدار
[M2]سماع آن ز خود بردش دگر بار
[B][M1]سه بار این سان سه روز از خود همی رفت
[M2]به داغ سینه‌سوز از خود همی‌رفت
[B][M1]چهارم بار چون آمد به خود باز
[M2]ز یوسف کرد اول پرسش آغاز
[B][M1]جز این از وی خبر بازش ندادند
[M2]که همچون گنج در خاکش نهادند
[B][M1]نخست از دور چرخ ناموافق
[M2]گریبان چاک زد چون صبح صادق
[B][M1]به سینه از تغابن سنگ می‌زد
[M2]تپانچه بر رخ گلرنگ می‌زد
[B][M1]به سوی فرق نازک برد پنجه
[M2]ز زور پنجه آن را ساخت رنجه
[B][M1]ز ریحان سرو بستان را سبک کرد
[M2]به چیدن سنبلستان را تنک کرد
[B][M1]ز دل نوحه، ز جان فریاد برداشت
[M2]فغان از سینهٔ ناشاد برداشت
[B][M1]«وفادار! وفاداری نه این بود
[M2]به یاران شیوهٔ یاری نه این بود
[B][M1]عجب خاری شکستی در دل من
[M2]که بیرون ناید الا از گل من
[B][M1]همان بهتر کز اینجا پر گشایم
[M2]به یک پرواز کردن سویت آیم»
[B][M1]به یک جنبش از آن اندوه‌خانه
[M2]به رحلتگاه یوسف شده روانه
[B][M1]ندید آنجا نشان ز آن گوهر پاک
[M2]بجز خرپشته‌ای از خاک نمناک
[B][M1]بر آن خرپشته آن خورشیدپایه
[M2]به خاک انداخت خود را همچو سایه
[B][M1]گهی فرقش همی بوسید و گه پای
[M2]فغان می‌زد ز دل کای وای من وای!
[B][M1]زدی آتش به خاشاک وجودم
[M2]از آن پیچان رود بر چرخ دودم
[B][M1]چو درد و حسرتش از حد فزون شد
[M2]به رسم خاک بوسی سرنگون شد
[B][M1]دو چشم خود به انگشتان درآورد
[M2]دو نرگس را ز نرگس دان برآورد
[B][M1]به خاک وی فکند از کاسهٔ سر
[M2]که نرگس کاشتن در خاک بهتر
[B][M1]به خاکش روی خون آلود بنهاد
[M2]به مسکینی زمین بوسید و جان داد
[B][M1]خوش آن عاشق که چون جانش برآید
[M2]به بوی وصل جانانش برآید
[B][M1]حریفان حال او را چون بدیدند
[M2]فغان و ناله بر گردون کشیدند
[B][M1]هر آن نوحه که بهر یوسف او کرد
[M2]همی کردند بر وی با دو صد درد
[B][M1]بشستندش ز دیده اشک‌باران
[M2]چو برگ گل ز باران بهاران
[B][M1]بسان غنچه کز شاخ سمن رست
[M2]بر او کردند زنگاری کفن چست
[B][M1]ز گرد فرقت‌اش رخ پاک کردند
[M2]به جنب یوسف‌اش در خاک کردند
[B][M1]ولی دانای این شیرین حکایت
[M2]که دارد از کهن‌پیران روایت
[B][M1]چنین گوید که با هر جانب از نیل
[M2]که جسم پاک یوسف یافت تحویل،
[B][M1]به دیگر جانبش قحط و وبا خاست
[M2]به جای نعمت انواع بلا خاست
[B][M1]بر این آخر قرار کار دادند
[M2]که در تابوتی از سنگ‌اش نهادند
[B][M1]شکاف سنگ قیراندای کردند
[M2]میان قعر نیل‌اش جای کردند
[B][M1]ببین حیله که چرخ بی‌وفا کرد
[M2]که بعد مرگش از یوسف جدا کرد
[B][M1]یکی شد غرق بحر آشنایی
[M2]یکی لب‌تشنه در بر جدایی
[B][M1]نگوید کس که مردی در کفن رفت،
[M2]بدین مردانگی کن شیرزن رفت
[B][M1]نخست از غیر جانان دیده برکند
[M2]وز آن پس نقد جان بر خاکش افکند
[B][M1]هزاران فیض بر جان و تنش باد!
[M2]به جانان دیدهٔ جان روشن‌اش باد!
[A]
[B][M1]بحمدالله که بر رغم زمانه
[M2]به پایان آمد این دلکش فسانه
[B][M1]ورق‌ها از پریشانی رهیدند
[M2]به دامن پای جمعیت کشیدند
[B][M1]چو گل هر دم رواجی تازه‌شان باد!
[M2]ز پیوند بقا شیرازه‌شان باد!
[B][M1]کتابی بین به کلک صدق مرقوم
[M2]به نام عاشق و معشوق مرسوم
[B][M1]ز نامش طوطی آسای‌ام شکرخا
[M2]چو بردم نام یوسف با زلیخا
[B][M1]بود هر داستان زو بوستانی
[M2]به هر بستان ز گل‌رویان نشانی
[B][M1]هزاران تازه گل در وی شکفته
[M2]دوصد نرگس به خواب ناز خفته
[B][M1]به هر سو جدول از هر چشمه ساری
[M2]پر از آب لطافت جویباری
[B][M1]نظر در آبش از دل غم بشوید
[M2]غبار از خاطر درهم بشوید
[B][M1]ز جانش سر زند سر وفایی
[M2]ز جیب آرد برون دست دعایی
[B][M1]ز موج بهر الطاف الهی
[M2]کند این تشنه لب را قطره‌خواهی
[B][M1]چو آرد تازه گل‌ها را در آغوش
[M2]نگردد باغبان بر وی فراموش
[B][M1]سخن را از دعا دادی تمامی
[M2]به آمرزش زبان بگشای جامی!
[END]