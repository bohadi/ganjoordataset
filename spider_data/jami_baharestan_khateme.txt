[START][A]
[N]در دل چنان می گشت و در خاطر چنان می گذشت که این نامه به زودی به آخر نه انجامد و خامه در طی مقاصد آن حالیا از جنبش نیارامد اما چون آیینه طبع گوینده زنگ ملالت گرفت و به صیقل صدق رغبت شنونده صقالت نپذیرفت بدینقدر اقتصار افتاد.
[B][M1]بسط کن جامیا بسیط سخن
[M2]که ازان خوبتر بساطی نیست
[B][M1]لیک خامش نشین و دم درکش
[M2]طبع را گر در آن نشاطی نیست
[B][M1]نیست کافی نشاط طبع تو نیز
[M2]اگر از سامع انبساطی نیست
[N]و هرچه از مقوله نظم گذشته و به ناظمی منسوب نگشته زاده طبع محرر این رساله است و نتیجه فکر مقرر این مقاله.
[B][M1]جامی هرجا که نامه ای انشاء آراست
[M2]از گفته کس به عاریت هیچ نخواست
[B][M1]آن را که ز صنع خود دکان پرکالاست
[M2]دلالی کالای کسانش نه سزاست
[N]امید به مکارم اخلاق مطالعه کنندگان آنکه چون بر خللی مطلع شوند به ذیل عفو و اغماض بپوشند و در افشای آن به زبان عیب و اعتراض نکوشند.
[B][M1]چون ببینی ز آشنا عیبی
[M2]گر به بیگانگان نگویی به
[B][M1]زانکه در کیش آخراندیشان
[M2]عیب پوشی ز عیب جویی به
[N]قطعه تاریخ قطع اطناب اطناب و طی اسباب اسهاب.
[B][M1]تک و پوی خامه درین طرفه نامه
[M2]که جامی بدو کرد طبع آزمایی
[B][M1]به وقتی شد آخر که تاریخ هجرت
[M2]شود نهصد ار هشت بر وی فزایی
[B][M1]و مسئول من الله ذی الجلال و الاکرام
[M2]الظفر بنیل المرام الفوز بحسن
[N]الاختتام و الصلاة و السلام علی محمد و آله البررة الکرام.
[END]