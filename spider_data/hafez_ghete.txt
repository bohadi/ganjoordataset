[START][A]
[B][M1]تو نیک و بد خود هم از خود بپرس[M2]چرا بایدت دیگری محتسب
[B][M1]و من یتق الله یجعل له[M2]و یرزقه من حیث لا یحتسب
[A]
[B][M1]سرای مدرسه و بحث علم و طاق و رواق[M2]چه سود چون دل دانا و چشم بینا نیست
[B][M1]سرای قاضی یزد ارچه منبع فضل است[M2]خلاف نیست که علم نظر در آنجا نیست
[A]
[B][M1]آصف عهد زمان جان جهان تورانشاه[M2]که در این مزرعه جز دانهٔ خیرات نکشت
[B][M1]ناف هفته بد و از ماه صفر کاف و الف[M2]که به گلشن شد و این گلخن پر دود بهشت
[B][M1]آنکه میلش سوی حق‌بینی و حق‌گویی بود[M2]سال تاریخ وفاتش طلب از میل بهشت
[A]
[B][M1]بهاء الحق و الدین طاب مثواه[M2]امام سنت و شیخ جماعت
[B][M1]چو می‌رفت از جهان این بیت می‌خواند[M2]بر اهل فضل و ارباب براعت
[B][M1]به طاعت قرب ایزد می‌توان یافت[M2]قدم در نه گرت هست استطاعت
[B][M1]بدین دستور تاریخ وفاتش[M2]برون آر از حروف قرب طاعت
[A]
[B][M1]قوت شاعرهٔ من سحر از فرط ملال[M2]متنفر شده از بنده گریزان میرفت
[B][M1]نقش خوارزم و خیال لب جیحون می‌بست[M2]با هزاران گله از ملک سلیمان می‌رفت
[B][M1]می‌شد آن کس که جز او جان سخن کس نشناخت[M2]من همی‌دیدم و از کالبدم جان می‌رفت
[B][M1]چون همی‌گفتمش ای مونس دیرینهٔ من[M2]سخت می‌گفت و دل‌آزرده و گریان می‌رفت
[B][M1]گفتم اکنون سخن خوش که بگوید با من[M2]کان شکر لهجهٔ خوشخوان خوش الحان می‌رفت
[B][M1]لابه بسیار نمودم که مرو سود نداشت[M2]زانکه کار از نظر رحمت سلطان می‌رفت
[B][M1]پادشاها ز سر لطف و کرم بازش خوان[M2]چه کند سوخته از غایت حرمان می‌رفت
[A]
[B][M1]رحمان لایموت چو آن پادشاه را[M2]دید آن چنان کز او عمل الخیر لایفوت
[B][M1]جانش غریق رحمت خود کرد تا بود[M2]تاریخ این معامله رحمان لایموت
[A]
[B][M1]به عهد سلطنت شاه شیخ ابواسحاق[M2]به پنج شخص عجب ملک فارس بود آباد
[B][M1]نخست پادشهی همچو او ولایت بخش[M2]که جان خویش بپرورد و داد عیش بداد
[B][M1]دگر مربی اسلام شیخ مجدالدین[M2]که قاضی‌ای به از او آسمان ندارد یاد
[B][M1]دگر بقیهٔ ابدال شیخ امین الدین[M2]که یمن همت او کارهای بسته گشاد
[B][M1]دگر شهنشه دانش عضد که در تصنیف[M2]بنای کار مواقف به نام شاه نهاد
[B][M1]دگر کریم چو حاجی قوام دریادل[M2]که نام نیک ببرد از جهان به بخشش و داد
[B][M1]نظیر خویش بنگذاشتند و بگذشتند[M2]خدای عز و جل جمله را بیامرزاد
[A]
[B][M1]خسروا گوی فلک در خم چوگان توشد[M2]ساحت کون ومکان عرصهٔ میدان تو باد
[B][M1]زلف خاتون ظفر شیفتهٔ پرچم توست[M2]دیدهٔ فتح ابد عاشق جولان تو باد
[B][M1]ای که انشاء عطارد صفت شوکت توست[M2]عقل کل چاکر طغراکش دیوان تو باد
[B][M1]طیرهٔ جلوهٔ طوبی قد چون سرو تو شد[M2]غیرت خلد برین ساحت ایوان تو باد
[B][M1]نه به تنها حیوانات و نباتات و جماد[M2]هر چه در عالم امر است به فرمان تو باد
[A]
[B][M1]دادگرا تو را فلک جرعه کش پیاله باد[M2]دشمن دل سیاه تو غرقه به خون چو لاله باد
[B][M1]ذروهٔ کاخ رتبتت راست ز فرط ارتفاع[M2]راهروان وهم را راه هزار ساله باد
[B][M1]ای مه برج منزلت چشم و چراغ عالمی[M2]بادهٔ صاف دایمت در قدح و پیاله باد
[B][M1]چون به هوای مدحتت زهره شود ترانه‌ساز[M2]حاسدت از سماع آن محروم آه و ناله باد
[B][M1]نه طبق سپهر و آن قرصهٔ ماه و خور که هست[M2]بر لب خوان قسمتت سهلترین نواله باد
[B][M1]دختر فکر بکر من محرم مدحت تو شد[M2]مهر چنان عروس را هم به کفت حواله باد
[A]
[B][M1]روح القدس آن سروش فرخ[M2]بر قبهٔ طارم زبرجد
[B][M1]می‌گفت سحر گهی که یا رب[M2]در دولت و حشمت مخلد
[B][M1]بر مسند خسروی بماناد[M2]منصور مظفر محمد
[A]
[B][M1]به سمع خواجه رسان ای ندیم وقت‌شناس[M2]به خلوتی که در او اجنبی صبا باشد
[B][M1]لطیفه‌ای به میان آر و خوش بخندانش[M2]به نکته‌ای که دلش را بدان رضا باشد
[B][M1]پس آنگهش ز کرم این قدر به لطف بپرس[M2]که گر وظیفه تقاضا کنم روا باشد
[A]
[B][M1]شمه‌ای از داستان عشق شورانگیز ماست[M2]این حکایتها که از فرهاد و شیرین کرده‌اند
[B][M1]هیچ مژگان دراز و عشوهٔ جادو نکرد[M2]آنچه آن زلف دراز و خال مشکین کرده‌اند
[B][M1]ساقیا می ده که با حکم ازل تدبیر نیست[M2]قابل تغییر نبود آنچه تعیین کرده‌اند
[B][M1]در سفالین کاسهٔ رندان به خواری منگرید[M2]کاین حریفان خدمت جام جهان‌بین کرده‌اند
[B][M1]نکهت جانبخش دارد خاک کوی دلبران[M2]عارفان آنجا مشام عقل مشکین کرده‌اند
[B][M1]ساقیا دیوانه‌ای چون من کجا دربر کشد[M2]دختر رز را که نقد عقل کابین کرده‌اند
[B][M1]خاکیان بی‌بهره‌اند از جرعهٔ کاس الکرام[M2]این تطاول بین که با عشاق مسکین کرده‌اند
[B][M1]شهپر زاغ و زغن زیبای صید و قید نیست[M2]این کرامت همره شهباز و شاهین کرده‌اند
[A]
[B][M1]اعظم قوام دولت و دین آنکه بر درش[M2]از بهر خاکبوس نمودی فلک سجود
[B][M1]با آن وجود و آن عظمت زیر خاک رفت[M2]در نصف ماه ذی‌قعد از عرصهٔ وجود
[B][M1]تا کس امید جود ندارد دگر ز کس[M2]آمد حروف سال وفاتش امید جود
[A]
[B][M1]دل منه بر دنیی و اسباب او[M2]زانکه از وی کس وفاداری ندید
[B][M1]کس عسل بی‌نیش از این دکان نخورد[M2]کس رطب بی‌خار از این بستان نچید
[B][M1]هر به ایامی چراغی بر فروخت[M2]چون تمام افروخت بادش دردمید
[B][M1]بی تکلف هر که دل بر وی نهاد[M2]چون بدیدی خصم خود می‌پرورید
[B][M1]شاه غازی خسرو گیتی‌ستان[M2]آنکه از شمشیر او خون می‌چکید
[B][M1]گه به یک حمله سپاهی می‌شکست[M2]گه به هویی قلبگاهی می‌درید
[B][M1]از نهیبش پنجه می‌افکند شیر[M2]در بیابان نام او چون می‌شنید
[B][M1]سروران را بی‌سبب می‌کرد حبس[M2]گردنان را بی‌خطر سر می‌برید
[B][M1]عاقبت شیراز و تبریز و عراق[M2]چون مسخر کرد وقتش در رسید
[B][M1]آنکه روشن بد جهان‌بینش بدو[M2]میل در چشم جهان‌بینش کشید
[A]
[B][M1]بر سر بازار جانبازان منادی می‌زنند[M2]بشنوید ای ساکنان کوی رندی بشنوید
[B][M1]دختر رز چند روزی شد که از ما گم شده‌ست[M2]رفت تا گیرد سر خود، هان و هان حاضر شوید
[B][M1]جامه‌ای دارد ز لعل و نیمتاجی از حباب[M2]عقل و دانش برد و شد تا ایمن از وی نغنوید
[B][M1]هر که آن تلخم دهد حلوا بها جانش دهم[M2]ور بود پوشیده و پنهان به دوزخ در روید
[B][M1]دختری شبگرد تند تلخ گلرنگ است و مست[M2]گر بیابیدش به سوی خانهٔ حافظ برید
[A]
[B][M1]برادر خواجه عادل طاب مثواه[M2]پس از پنجاه و نه سال از حیاتش
[B][M1]به سوی روضهٔ رضوان سفر کرد[M2]خدا راضی ز افعال و صفاتش
[B][M1]خلیل عادلش پیوسته بر خوان[M2]وز آنجا فهم کن سال وفاتش
[A]
[B][M1]بر تو خوانم ز دفتر اخلاق[M2]آیتی در وفا و در بخشش
[B][M1]هر که بخراشدت جگر به جفا[M2]همچو کان کریم زر بخشش
[B][M1]کم مباش از درخت سایه فکن[M2]هر که سنگت زند ثمر بخشش
[B][M1]از صدف یاد دار نکتهٔ حلم[M2]هر که برد سرت گهر بخشش
[A]
[B][M1]زان حبه خضرا خور کز روی سبک روحی[M2]هر کاو بخورد یک جو بر سیخ زند سی مرغ
[B][M1]زان لقمه که صوفی را در معرفت اندازد[M2]یک ذره و صد مستی یک دانه و صد سیمرغ
[A]
[B][M1]مجد دین سرور و سلطان قضات اسماعیل[M2]که زدی کلک زبان آورش از شرع نطق
[B][M1]ناف هفته بد و از ماه رجب کاف و الف[M2]که برون رفت از این خانهٔ بی‌نظم و نسق
[B][M1]کنف رحمت حق منزل او دان و آنگه[M2]سال تاریخ وفاتش طلب از رحمت حق
[A]
[B][M1]بلبل و سرو و سمن یاسمن و لاله و گل[M2]هست تاریخ وفات شه مشکین کاکل
[B][M1]خسرو روی زمین غوث زمان بواسحاق[M2]که به مه طلعت او نازد و خندد بر گل
[B][M1]جمعهٔ بیست و دوم ماه جمادی الاول[M2]در پسین بود که پیوسته شد از جزو به کل
[A]
[B][M1]سال و فال و مال و حال و اصل و نسل و تخت و بخت[M2]بادت اندر شهریاری برقرار و بر دوام
[B][M1]سال خرم فال نیکو مال وافر حال خوش[M2]اصل ثابت نسل باقی تخت عالی بخت رام
[A]
[B][M1]سرور اهل عمایم شمع جمع انجمن[M2]صاحب صاحبقران خواجه قوام الدین حسن
[B][M1]سادس ماه ربیع الاخر اندر نیمروز[M2]روز آدینه به حکم کردگار ذوالمنن
[B][M1]هفتصد و پنجاه و چار از هجرت خیرالبشر[M2]مهر را جوزا مکان و ماه را خوشه وطن
[B][M1]مرغ روحش کاو همای آشیان قدس بود[M2]شد سوی باغ بهشت از دام این دار محن
[A]
[B][M1]دلا دیدی که آن فرزانه فرزند[M2]چه دید اندر خم این طاق رنگین
[B][M1]به جای لوح سیمین در کنارش[M2]فلک بر سر نهادش لوح سنگین
[A]
[B][M1]در این ظلمت‌سرا تا کی به بوی دوست بنشینم[M2]گهی انگشت بر دندان گهی سر بر سر زانو
[B][M1]بیا ای طایر دولت بیاور مژدهٔ وصلی[M2]عسی الایام ان یرجعن قوما کالذی کانوا
[A]
[B][M1]ای معرا اصل عالی جوهرت از حرص و آز[M2]وی مبرا ذات میمون اخترت از زرق و ریو
[B][M1]در بزرگی کی روا باشد که تشریفات را[M2]از فرشته بازگیری آنگهی بخشی به دیو
[A]
[B][M1]ساقیا پیمانه پر کن زانکه صاحب مجلست[M2]آرزو می‌بخشد و اسرار می‌دارد نگاه
[B][M1]جنت نقد است اینجا عیش و عشرت تازه کن[M2]زانکه در جنت خدا بر بنده ننویسد گناه
[B][M1]دوستداران دوستکامند و حریفان باادب[M2]پیشکاران نیکنام و صف‌نشینان نیکخواه
[B][M1]ساز چنگ آهنگ عشرت صحن مجلس جای رقص[M2]خال جانان دانهٔ دل زلف ساقی دام راه
[B][M1]دور از این بهتر نباشد ساقیا عشرت گزین[M2]حال از این خوشتر نباشد حافظا ساغر بخواه
[A]
[B][M1]به گوش جان رهی منهی ای ندا در داد[M2]ز حضرت احدی لا اله الا الله
[B][M1]که ای عزیز کسی را که خواریست نصیب[M2]حقیقت آنکه نیابد به زور منصب و جاه
[B][M1]به آب زمزم و کوثر سفید نتوان کرد[M2]گلیم بخت کسی را که بافتند سیاه
[A]
[B][M1]به روز شنبهٔ سادس ز ماه ذی الحجه[M2]به سال هفتصد و شصت از جهان بشد ناگاه
[B][M1]ز شاهراه سعادت به باغ رضوان رفت[M2]وزیر کامل ابونصر خواجه فتح الله
[A]
[B][M1]به من سلام فرستاد دوستی امروز[M2]که ای نتیجهٔ کلکت سواد بینایی
[B][M1]پس از دو سال که بختت به خانه باز آورد[M2]چرا ز خانهٔ خواجه به در نمی‌آیی
[B][M1]جواب دادم و گفتم بدار معذورم[M2]که این طریقه نه خودکامیست و خودرایی
[B][M1]وکیل قاضی‌ام اندر گذر کمین کرده‌ست[M2]به کف قبالهٔ دعوی چو مار شیدایی
[B][M1]که گر برون نهم از آستان خواجه قدم[M2]بگیردم سوی زندان برد به رسوایی
[B][M1]جناب خواجه حصار من است گر اینجا[M2]کسی نفس زند از حجت تقاضایی
[B][M1]به عون قوت بازوی بندگان وزیر[M2]به سیلی‌اش بشکافم دماغ سودایی
[B][M1]همیشه باد جهانش به کام وز سر صدق[M2]کمر به بندگی‌اش بسته چرخ مینایی
[A]
[B][M1]گدا اگر گهر پاک داشتی در اصل[M2]بر آب نقطهٔ شرمش مدار بایستی
[B][M1]ور آفتاب نکردی فسوس جام زرش[M2]چرا تهی ز می خوشگوار بایستی
[B][M1]وگر سرای جهان را سر خرابی نیست[M2]اساس او به از این استوار بایستی
[B][M1]زمانه گر نه زر قلب داشتی کارش[M2]به دست آصف صاحب عیار بایستی
[B][M1]چو روزگار جز این یک عزیز بیش نداشت[M2]به عمر مهلتی از روزگار بایستی
[A]
[B][M1]آن میوهٔ بهشتی کآمد به دستت ای جان[M2]در دل چرا نکشتی از دست چون بهشتی
[B][M1]تاریخ این حکایت گر از تو باز پرسند[M2]سرجمله‌اش فروخوان از میوهٔ بهشتی
[A]
[B][M1]خسروا دادگرا شیردلا بحرکفا[M2]ای جلال تو به انواع هنر ارزانی
[B][M1]همه آفاق گرفت و همه اطراف گشاد[M2]صیت مسعودی و آوازهٔ شه سلطانی
[B][M1]گفته باشد مگرت ملهم غیب احوالم[M2]این که شد روز سفیدم چو شب ظلمانی
[B][M1]در سه سال آنچه بیندوختم از شاه و وزیر[M2]همه بربود به یک دم فلک چوگانی
[B][M1]دوش در خواب چنان دید خیالم که سحر[M2]گذر افتاد بر اصطبل شهم پنهانی
[B][M1]بسته بر آخور او استر من جو می‌خورد[M2]تیزه افشاند به من گفت مرا می‌دانی
[B][M1]هیچ تعبیر نمی‌دانمش این خواب که چیست[M2]تو بفرمای که در فهم نداری ثانی
[A]
[B][M1]ساقیا باده که اکسیر حیات است بیار[M2]تا تن خاکی من عین بقا گردانی
[B][M1]چشم بر دور قدح دارم و جان بر کف دست[M2]به سر خواجه که تا آن ندهی نستانی
[B][M1]همچو گل بر چمن از باد میفشان دامن[M2]زانکه در پای تو دارم سر جان‌افشانی
[B][M1]بر مثانی و مثالث بنواز ای مطرب[M2]وصف آن ماه که در حسن ندارد ثانی
[A]
[B][M1]پادشاها لشکر توفیق همراه تو اند[M2]خیز اگر بر عزم تسخیر جهان ره می‌کنی
[B][M1]با چنین جاه و جلال از پیشگاه سلطنت[M2]آگهی و خدمت دلهای آگه می‌کنی
[B][M1]با فریب رنگ این نیلی خم زنگارفام[M2]کار بر وفق مراد صبغه الله می‌کنی
[B][M1]آن که ده با هفت و نیم آورد بس سودی نکرد[M2]فرصتت بادا که هفت و نیم با ده می‌کنی
[END]