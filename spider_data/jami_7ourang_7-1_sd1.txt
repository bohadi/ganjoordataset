[START][A]
[B][M1]لله الحمد قبل کل کلام
[M2]بصفات الجلال والاکرام
[B][M1]حمد او تاج تارک سخن است
[M2]صدر هر نامه نو و کهن است
[B][M1]خامه چون تاج نامه آراید
[M2]درة التاج نام او شاید
[B][M1]الله الله چه طرفه نامست این
[M2]ورد دل حرز جان تمامست این
[B][M1]پنج حرف است بس شگرف این اسم
[M2]پیش گنج نهان ذات طلسم
[B][M1]از یدالله چو پنجه اند این پنج
[M2]زان گرانمایه گنج گوهر سنج
[B][M1]دیو را گو بمالش تو شتافت
[M2]جز بدین پنج پنجه نتوان تافت
[B][M1]از پس این حروف فرخ فال
[M2]جلوه گر صد هزار نعمت کمال
[B][M1]خامه آن را چو مردم دیده
[M2]جامه مشک رنگ پوشیده
[B][M1]زیر مشکین شعار یک یک حرف
[M2]خفته حوران قاصرات الطرف
[B][M1]دو الف زو به راستی دو گواه
[M2]کرده روشن به سر وحدت راه
[B][M1]یکی از فتحه فتح باب فتوح
[M2]کرده در منظر مروح روح
[B][M1]وان دگر داده از سکون تسکین
[M2]دل و جان را به مکمن تمکین
[B][M1]از دو لامش گرفته قوت و قوت
[M2]از یکی ملک از آن دگر ملکوت
[B][M1]لام ساکن به ملک اشارت دان
[M2]وان دگر زان دگر عبارت دان
[B][M1]ملک فی نفسه بود ساکن
[M2]نیست جنبش در او ازو ممکن
[B][M1]جنبشی کافکند بر او سایه
[M2]ملکوتش دهد در آن مایه
[B][M1]شکل تشدیدشان که شانه وش است
[M2]عظم الله شأنه چه خوش است
[B][M1]چون یکی زان دو لام شد مدغم
[M2]در دگر چون دو گیسوی در هم
[B][M1]بر سر آن شانه سه دندانه
[M2]می زند هر دو را به هم شانه
[B][M1]ها که دال است بر هویت ذات
[M2]متعاقب بود بر او حرکات
[B][M1]حرکت چون سکون بر او جاری
[M2]و او به ذات خود از همه عاری
[B][M1]هیچ وقت از همه مجرد نیست
[M2]لیک با هیچ یک مقید نیست
[B][M1]رود این حرف در همه آنات
[M2]بر نفس های جمله حیوانات
[B][M1]همه او را بدین نفس ذاکر
[M2]گر ازو غایبند و گر حاضر
[B][M1]اسم ذات اولا همینها بود
[M2]لام تعریف و اختصاص فزود
[B][M1]چون شد اشباع کرده فتحه لام
[M2]با الف شد حروف اسم تمام
[B][M1]چیست تخصیص را سبب یعنی
[M2]دو جهان خاص اوست و او مولی
[B][M1]سر تعریف آنکه بشتابی
[M2]تا کمال شناخت دریابی
[B][M1]شرح اشباع فتحه آنکه مدام
[M2]شد در این اسم درج فتح تمام
[B][M1]کم کسی از زبان به کام رسد
[M2]ور رسد زین خجسته نام رسد
[B][M1]هر که زین اسم بهره مند بود
[M2]بهره او همین بسند بود
[B][M1]شرح این نی ز دیو مردم پرس
[M2]از قل الله ثم ذرهم پرس
[B][M1]بس بود پیش صاحب معنی
[M2]حسبی الله گواه این دعوی
[A]
[B][M1]جل من لااله الا هو
[M2]لا تقل کیف هو و لا ما هو
[B][M1]کل فی نعت ذاته الالسن
[M2]حار فی نور و جهه الأعین
[B][M1]لمعات جمال او ظاهر
[M2]سبحات جلال او قاهر
[B][M1]فیض لطفش چو نورپاش شود
[M2]تف قهرش چو دور باش شود
[B][M1]هر چه مفهوم عقل و ادراک است
[M2]ساحت قدس او ازان پاک شود
[B][M1]قدس ذاتش چو برتر از کیف است
[M2]کیف هو گفتن اندر او حیف است
[B][M1]چون نه نوع آمد و نه جنس او را
[M2]پس چه معنی سئوال ما هو را
[B][M1]ما و هو چیست لا و هو می گوی
[M2]راه ازین لا و هو بدو می جوی
[B][M1]لا و هو هر دو نفی و اثباتند
[M2]نافی غیر و مثبت ذاتند
[B][M1]چند از این غافلی و گمراهی
[M2]لا و هو ورد خود کن ای لاهی
[B][M1]تا دهد لا و هوت قوت و قوت
[M2]ببرد تا سرادق لاهوت
[B][M1]به هوا و هوس در او نرسی
[M2]تا ز لا نگذری به هو نرسی
[B][M1]هو کفایت ز غیب ذات شناس
[M2]مکنش بر دگر ذوات قیاس
[B][M1]هیچ ذاتی به ذات او نرسد
[M2]عقل کل در صفات او نرسد
[B][M1]این چه مجد و بهاست سبحانه
[M2]وین چه عز ما اعز سلطانه
[B][M1]ای همه قدسیان قدوسی
[M2]گرد کوی تو در زمین بوسی
[B][M1]دو جهان جلوه گاه وحدت تو
[M2]شهد الله گواه وحدت تو
[B][M1]هم مقر گفته با تو هم جاحد
[M2]لمن الملک لله الواحد
[B][M1]پرتو روی توست از همه سو
[M2]همه را رو به توست از همه رو
[B][M1]همه در راه و راه می جویند
[M2]از غمت آه آه می گویند
[B][M1]مبتدی در ره تو مویه کنان
[M2]نعره اهدناالصراط زنان
[B][M1]منتهی در سجود بین یدیک
[M2]گفته کیف الطریق رب الیک
[B][M1]بنما ره که طالب راهیم
[M2]ره به سوی تو از تو می خواهیم
[B][M1]قطع این ره به راه پیمایی
[M2]کی توان کرد دگر تو ننمایی
[A]
[B][M1]دوربینان بارگاه الست
[M2]بیش ازین پی نبرده اند که هست
[B][M1]ذات پاکش ز چونی و چندی
[M2]هستی ساده از نشانمندی
[B][M1]در مکین و مکان چه فوق و چه تحت
[M2]وحدتی ساذج است و هستی بحت
[B][M1]وحدتی گشته کثرتش طاری
[M2]در همه ساری از همه عاری
[B][M1]از حدود تعلقات برون
[M2]وز قیود تعینات مصون
[B][M1]نه به دام قیود صید شده
[M2]نه به اطلاق نیز قید شده
[B][M1]هم مقید خود است و هم مطلق
[M2]گه ز باطل نموده گاه از حق
[B][M1]قید او سازوار با اطلاق
[M2]زهرش آمیزگار با تریاق
[B][M1]اوست مغز جهان جهان همه پوست
[M2]خود چه مغز و چه پوست چون همه اوست
[B][M1]بود کل جهان در او مستور
[M2]کرد در کل به ذات خویش ظهور
[B][M1]کل در او عین اوست او در کل
[M2]عین کل همچو آب اندر گل
[B][M1]آب در گل گل است و گل در آب
[M2]عین آب این دقیقه را دریاب
[B][M1]برتر است این سخن ز درک فهوم
[M2]کی شود درک جز به ترک رسوم
[B][M1]نرسد کس بدین به بوالهوسی
[M2]بگذر از اسم و رسم تا برسی
[B][M1]عقل بگذار کان عقیله توست
[M2]دانه مکر و دام حیله توست
[B][M1]عقل جز وی درین نشیمن کسب
[M2]بهر آداب بندگیست فحسب
[B][M1]به دلیل علیل و فکر سقیم
[M2]کی شناسد صفات و ذات قدیم
[B][M1]بوریا باف اگر چه بشکافد
[M2]مو به صنعت حریر چون بافد؟
[A]
[B][M1]وصف حق حق به خود تواند گفت
[M2]این گهر را خرد نداند سفت
[B][M1]شرح اوصاف ذات او ده ازو
[M2]کس نداند صفات او به ازو
[B][M1]هر چه خود را به آن کند توصیف
[M2]مکنش بر خلاف آن تعریف
[B][M1]وانچه خود را ازان کند تقدیس
[M2]تو در اثبات آن مکن تلبیس
[B][M1]نه به تنزیه شو چنان مشغوف
[M2]که به نفی صفت شوی موصوف
[B][M1]نه به تشبیه آنچنان مایل
[M2]که به جسم و جهت شوی قایل
[B][M1]هر چه تقدیس ذات و تنزیه است
[M2]وانچه مشعر به نفی تشبیه است
[B][M1]مرجع آن بود تجرد ذات
[M2]از تلبس به مقتضای صفات
[B][M1]هر چه تشبیه باشد و تحدید
[M2]وانچه مبنی ز حصر یا تقیید
[B][M1]منشاء آن بود تلبس عین
[M2]به ظهور از ملابس کونین
[B][M1]گر تو ز ارباب ذوق و ادراکی
[M2]وز تقید به یک طرف پاکی
[B][M1]می کن اینسان که کردمت تنبیه
[M2]جمع تنزیه را مع التشبیه
[B][M1]هر یکی را به جای او می دار
[M2]چشم بر مقتضای او می دار
[B][M1]در صفت های حق مشو یک چشم
[M2]می گشا سوی هر یک اندک چشم
[B][M1]می کن از شر اعور دجال
[M2]استعاذت در اکثر احوال
[B][M1]معتدل شو که هر که اهل دل است
[M2]در جمیع امور معتدل است
[B][M1]وسط آمد محل عز و شرف
[M2]به وسط روی نه ز هر دو طرف
[B][M1]تا رساند تو را به فر و بها
[M2]حکم خیرالامور اوسطها
[A]
[B][M1]ای ظهور تو با بطون دمساز
[M2]وی بروز تو با کمون همراز
[B][M1]احدی لیک مرجع اعداد
[M2]واحدی لیک مجمع اضداد
[B][M1]اولی و تو را بدایت نی
[M2]آخری و تو را نهایت نی
[B][M1]ظاهری با کمال یکتایی
[M2]باطنی با وفور پیدایی
[B][M1]ایمنی از تغیر و تبدیل
[M2]فارغی از تحیز و تحویل
[B][M1]ذات تو در سرادقات جلال
[M2]از ازل تا ابد به یک منوال
[B][M1]بر تو کس نیست آمر و ناهی
[M2]همه آن می کنی که می خواهی
[B][M1]نه عطای تو را خطا مانع
[M2]نه بلای تو را ولادافع
[B][M1]بر خطا پیشگان عطای تو دام
[M2]با ولاشیوگان بلای تو کام
[B][M1]دام چه بود فریب جاه و جمال
[M2]کام چه بود نوید قرب و وصال
[B][M1]ای جهانی به کام از در تو
[M2]کام خواهم نه دام از در تو
[B][M1]دمبدم در رهم منه دامی
[M2]تا پی کام خود زنم گامی
[B][M1]به جوار خودم رهی بنمای
[M2]در حریم دلم دری بگشای
[B][M1]غایب از من مرا حضوری بخش
[M2]به سروری رسان و نوری بخش
[B][M1]ای بس آتش پرست باد به دست
[M2]کرده عمری به خاک دیر نشست
[B][M1]بوده با هیمه سالها همپشت
[M2]تا برافروزد آتش زردشت
[B][M1]کرده در خدمت مغان هر دم
[M2]قد چو عودالصلیب ترسا خم
[B][M1]رویش از آتش کنشت سیاه
[M2]خویش از فعلهای زشت تباه
[B][M1]نه همین روی و رای تیره ازو
[M2]پای تا سر به یک وتیره ازو
[B][M1]ناگهان برق رحمتی جسته
[M2]دلش از کفر و تیرگی رسته
[B][M1]گشته با جذبه عنایت خاص
[M2]مرغ جانش ز دام شرک خلاص
[B][M1]گر چه هستم به قید هستی بند
[M2]هم به تو بر تو می دهم سوگند
[B][M1]که مرا آنچنان یکی انگار
[M2]در دلم ظلمت شکی مگذار
[B][M1]رخت در دار ملک دینم نه
[M2]جای در کشور یقینم ده
[B][M1]هر چه غیر از تو زان نفورم کن
[M2]پای تا فرق غرق نورم کن
[B][M1]دیده ای ده سزای دیدارت
[M2]جانی آرام جای اسرارت
[B][M1]چند باشم ز خود پرستی خویش
[M2]بند در تنگنای هستی خویش
[B][M1]وارهانم ز ننگ این تنگی
[M2]برسانم به رنگ بیرنگی
[B][M1]می پرد مرغ همتم گستاخ
[M2]در ریاض امید شاخ به شاخ
[B][M1]که ز بام تو دانه ای چینم
[M2]یا ز نامت نشانه ای بینم
[B][M1]پیش ازان کز جهان ببندم بار
[M2]ز افسر فقر سربلندم دار
[B][M1]سوی تو بارها شتافته ام
[M2]بار جز بار دل نیافته ام
[B][M1]چون شد از بار دل گرانم پشت
[M2]حلقه شد چون دم سگانم پشت
[B][M1]خود گرفتم که از سگان بترم
[M2]مکن از حلقه سگان بدرم
[B][M1]من که باشم که با تو در بن غار
[M2]همچو اصحاب کهف باشم یار
[B][M1]کی خورم باک اگر نشینم پس
[M2]از صف دوستان نه اینم بس
[B][M1]که چو سگ گر چه پر شر و شینم
[M2]بر درت باسط الذراعینم
[B][M1]بود عمرم سفید طوماری
[M2]در کف همچو من سیه کاری
[B][M1]از برای سواد آن نامه
[M2]دل من محبره زبان خامه
[B][M1]روزگاری در آن قلم زده ام
[M2]از خطا و خلل رقم زده ام
[B][M1]کس نیابد در او نبشته خطی
[M2]که نه در ضمن آن بود سخطی
[B][M1]نیست حرفی در او مصون ز عوج
[M2]چون الف بلکه کاف وش همه کج
[B][M1]ای که پیش تو راز پنهانم
[M2]آشکار است تا به کی خوانم
[B][M1]بر تو این نامه پریشانی
[M2]چون تو حرفا به حرف می دانی
[B][M1]چون کند دست قهرمان اجل
[M2]طی این نامه خطا و خلل
[B][M1]ز آب عفوش ورق بشوی نخست
[M2]پس به کلک کرم که در کف توست
[B][M1]بهر آزادیم برات نویس
[M2]وز خطاها خط نجات نویس
[B][M1]مپسندم ازان صحیفه خجل
[M2]یوم نطوی السما کطی سجل
[A]
[B][M1]جامی از گفتگو ببند زبان
[M2]هیچ سودی ندیده چند زیان
[B][M1]پای کش در گلیم گوشه خویش
[M2]دست بگشا به کسب توشه خویش
[B][M1]شیوه گوشه گیری از سر گیر
[M2]گوشه دامن پیمبر گیر
[B][M1]روی دل در بقای سرمد باش
[M2]نقد جان زیر پای احمد باش
[B][M1]قایدالخلق بالهدی والعون
[M2]شاه لولاک ما خلقت الکون
[B][M1]نقد یثرب سلاله بطحا
[M2]امی لوح خوان ما اوحی
[B][M1]فیض ام الکتاب پروردش
[M2]لقب امی خدای ازان کردش
[B][M1]لوح تعلیم ناگرفته به بر
[M2]همه ز اسرار لوح داده خبر
[B][M1]قلم و لوح بودش اندر مشت
[M2]زان نفرسودش از قلم انگشت
[B][M1]آنکه شوق قمر کند چو قلم
[M2]به قلم گر نبرد دست چه غم
[B][M1]از گنه شست دفتر همه پاک
[M2]ورقی گر سیه نکرد چه باک
[B][M1]بر خط اوست انس و جان را سر
[M2]گر نخواند خطی ازان چه خطر
[B][M1]داشت از در دهانش درجی پر
[M2]واندر آن درج درج سی و دو در
[B][M1]بود عقد صحیح لیک در آن
[M2]کسری افکند سنگ بدگهران
[B][M1]بود نعلش سهیل رخشنده
[M2]سنگ را رنگ لعل بخشنده
[B][M1]چون سهیلش رفیق سنگ آمد
[M2]سنگ در دم عقیق رنگ آمد
[B][M1]سنگکی کم ز مهره تسبیح
[M2]در کفش سبحه خوان به لفظ فصیح
[B][M1]وان فصیحان دل سیه چون سنگ
[M2]در خموشی ز نعت او یکرنگ
[B][M1]معده سنگین نخواست چون ز طعام
[M2]بر شکم سنگ بسته داشت مدام
[B][M1]نه که او بود کان نقد وجود
[M2]کان بی سنگ چون تواند بود
[B][M1]شرح خلقش که خلق از آن عاجز
[M2]کی کما ینبغی توان هرگز
[B][M1]محمدت چون بلانهایه ز حق
[M2]یافت شد نام او ازان مشتق
[B][M1]می نماید به چشم عقل سلیم
[M2]حرف هایش عیان میان دو میم
[B][M1]چون رخ حور کز کناره آن
[M2]گشته پیدا دو گوشواره آن
[B][M1]یا دو حلقه ز عنبرین مویش
[M2]آشکار از دو جانب رویش
[B][M1]دال آن کز همه فرود نشست
[M2]دل بنازش گرفته بر سر دست
[B][M1]آمد «الحمد» اول قرآن
[M2]پس «الف لام میم » از پی آن
[B][M1]یعنی الحمد را بخوان اول
[M2]ساز الف لام از و به میم بدل
[B][M1]تا که حاصل شود بدین تبدیل
[M2]نام او در بدایت تنزیل
[B][M1]چون شد این نام آن خجسته اثر
[M2]می دهد ذلک الکتاب خبر
[B][M1]که مسمای اوست فی الواقع
[M2]مظهر کل و نسخه جامع
[B][M1]ثبت در وی به لون بی لونی
[M2]کلمات الهی و کونی
[B][M1]جان او موج خیز علم و یقین
[M2]سر لاریب فیه اینست این
[B][M1]بود هم بحر مکرمت هم کان
[M2]گوهرش کان خلقه القرآن
[B][M1]قم فانذر حدیث قامت او
[M2]قاستقم شرح استقامت او
[B][M1]صبح رویش ز والضحی اوضح
[M2]منشرح صدرش از الم نشرح
[B][M1]کحل ما زاغ سرمه بصرش
[M2]ما طغی وصف پاکی نظرش
[B][M1]پایه ارتقاش ثم دنا
[M2]ذروه اعتلاش او ادنی
[B][M1]جعبه تیر ما رمیت کفش
[M2]چشم تنگ سیه دلان هدفش
[B][M1]رانده بالا ز همت والا
[M2]رخش اسری بعبده لیلا
[B][M1]وصف خلق کسی که قرآن است
[M2]خلق را نعت او چه امکان است
[B][M1]لاجرم معترف به عجز و قصور
[M2]می فرستم تحیتی از دور
[B][M1]لست اهدی سوی الصلاة الیه
[M2]یا مفیض الوجود صل علیه
[B][M1]و علی اله و اصحابه
[M2]وارثی علمه و آدابه
[A]
[B][M1]ای دل و دیده خاک نعلینت
[M2]رشته جان شراک نعلینت
[B][M1]شد ادیم رخم به خون جگری
[M2]تا چو نعلین زیر پا سپری
[B][M1]بیدلی کرد در وفای تو سود
[M2]که چو نعلین رخ به پای تو سود
[B][M1]خاک نعلینت ار نه دسترس است
[M2]گردی از نعل مرکب تو بس است
[B][M1]در رهت خاکم از سر فاقه
[M2]گه فرس ران بر آن و گه ناقه
[B][M1]روی مجنون بر آن زمین اولی
[M2]که بود پای ناقه لیلی
[B][M1]ای خوش آن سرزمین که منزل توست
[M2]یا بر آنجا گذار محمل توست
[B][M1]هر کجا بگذری چو باد بهار
[M2]ندمد جز شمیم مشک تتار
[B][M1]ارض بطحا که زیر پای تو بود
[M2]خاک نعلین عرش سای تو بود
[B][M1]ریگش آید به چشم اهل نظر
[M2]خوشتر از خرد کرده لعل و گهر
[B][M1]می زند سنگریزه رودش
[M2]طعنه بر بحر و در منضودش
[B][M1]خاک یثرت که با گلت آمیخت
[M2]آبروی زمین روضه بریخت
[B][M1]هر گیاهی کز آن زمین خیزد
[M2]نافه در جیب یاسمین ریزد
[B][M1]خس و خاری که روید از دمنش
[M2]ننگ آید ز سوری و سمنش
[B][M1]ساحت روضه ات که کعبه نماست
[M2]حرم عصمت و حریم صفاست
[B][M1]کی بود با دل ز غم رسته
[M2]جامی احرام آن حرم بسته
[B][M1]برده با چهره غبار آلود
[M2]سوی آن روضه شریف سجود
[B][M1]کی بود ز آب چشم و خون جگر
[M2]شسته رخساره ها ز گرد سفر
[B][M1]پیش آن بارگاه نورانی
[M2]سوده بر خاک راه پیشانی
[B][M1]کی بود کی میان منبر و قبر
[M2]کرده صد چاک جیب خرقه صبر
[B][M1]گرد آن منزل بهشت نشان
[M2]رفته در دیده سرشک فشان
[B][M1]کی بود کز برای روزبهی
[M2]خاطر پر امید و دست تهی
[B][M1]رو در آن قبله گاه حشمت و ناز
[M2]پیش سینه نهاده دست نیاز
[B][M1]دمبدم در معنیی سفته
[M2]خالی از لاف و دعویی گفته
[B][M1]یا نبی الله السلام علیک
[M2]انما الفوز و الفلاح لدیک
[B][M1]به سلام آمدم جوابم بده
[M2]مرهمی بر دل خرابم نه
[B][M1]بس بود جاه و احترام مرا
[M2]یک علیک از تو صد سلام مرا
[B][M1]خواهم از شوق دستبوس تو مرد
[M2]دست بیرون کن از یمانی برد
[B][M1]مهر روی تو هوش برد از من
[M2]بنما روی خود ز برد یمن
[B][M1]چون تویی دیده ور به باغ بلاغ
[M2]همچو نرگس ز سرمه ما زاغ
[B][M1]سویم افکن ز مرحمت نظری
[M2]باز کن بر رخم ز لطف دری
[B][M1]مهر بگشا ز حقه یاقوت
[M2]روح را کام بخش و دل را قوت
[B][M1]زاری من شنو تکلم کن
[M2]گریه من نگر تبسم کن
[B][M1]تلخ شد کام من ز بخت نژند
[M2]ساز شیرین ز لعل شکر خند
[B][M1]لب بجنبان پی شفاعت من
[M2]منگر در گناه و طاعت من
[B][M1]گر نرفتم طریق سنت تو
[M2]هستم از عاصیان امت تو
[B][M1]مانده ام زیر بار عصیان پست
[M2]افتم از پای اگر نگیری دست
[B][M1]رحم کن بر من و فقیری من
[M2]دست ده بهر دستگیری من
[B][M1]خود به دست تو کی رسد دستم
[M2]اینقدر بس که در رهت پستم
[B][M1]پست بودن به راه تو خوشتر
[M2]کز بلندی به عرش سودن سر
[B][M1]عرش چون خاک شد به راه تو پست
[M2]تا رسیدش به پایبوس تو دست
[B][M1]فیض جانها ز جان پاک تو باد
[M2]عرش و مادون عرش خاک تو باد
[A]
[B][M1]حق چو داد از پی اطیعواالله
[M2]به اطیعواالرسول ما را راه
[B][M1]حرف دیگر نزد به لوح بیان
[M2]جز اولواالامر منکم از پی آن
[B][M1]چون اولواالامر ساخت پیرایه
[M2]شرع و دین با نبی ست همسایه
[B][M1]بلکه حق راست سایه ممدود
[M2]واندر آن سایه عالمی خوشنود
[B][M1]خلق را عدل شاه دین پرور
[M2]سایه فضل حق بود بر سر
[B][M1]خاصه این شهریار عالی رای
[M2]کش بود بر سر اعالی پای
[B][M1]تاجداران مسند تمکین
[M2]جمله ظل اللاه ند فی الارضین
[B][M1]لیک ظل مطابق کامل
[M2]نیست جز شاه مفضل عادل
[B][M1]گوهر افسر سرافرازی
[M2]قبله مقبلان ابوالغازی
[B][M1]شاه سلطان حسین آن که ببست
[M2]چرخ را عدلش از تعدی دست
[B][M1]حق تعالی ز فیض لطف و جمال
[M2]بهر اظهار کبریا و جلال
[B][M1]ساخت آیینه و بداد جلا
[M2]منعکس شد در او صفا علا
[B][M1]دید در وی خرد به نور قدم
[M2]سلطنت را قرین حسن شیم
[B][M1]داد نامش ازین دو اسم شگرف
[M2]درج در وی رموز حرف به حرف
[B][M1]بر سر اسنان سین او زده وصف
[M2]شرف کاخ دولت است و شرف
[B][M1]جعد لامش چو زلف خوبان خم
[M2]بر لوای ظفر بود پرچم
[B][M1]طا که هست از عطای شه حرفی
[M2]بست حاتم به جود ازان طرفی
[B][M1]دهر چون طائیش لقب کرده ست
[M2]شد معین کزان سبب کرده ست
[B][M1]هست در ضمن این سه حرف دفین
[M2]نقد اسماء تسعه و تسعین
[B][M1]الفش راستی ز نون برتر
[M2]تیر فتح است بر کمان ظفر
[B][M1]غنچه حاش نقد هشت نان
[M2]سینش از شاخ سدره داده نشان
[B][M1]یاش عشر است و شرع و عرش مجید
[M2]از تقالیبش آمده ست پدید
[B][M1]نون او نیم دایره ست به طبع
[M2]سبقت آن را بر این دوایر سبع
[B][M1]زیر این نه رواق مینا فام
[M2]چون شود گفته این همایون نام
[B][M1]آید از هر یکی به جای صدا
[M2]خلدالله ملکه ابدا
[B][M1]چرخ در خدمتش رضا جوی است
[M2]بر در دولتش دعاگوی است
[B][M1]تا سزای رضای او گردد
[M2]گرد دولتسرای او گردد
[B][M1]گر چه آمد ساپه او بسیار
[M2]چون نجوم ثوابت و سیار
[B][M1]چشم امید بر سپاهش نیست
[M2]جز در حق امیدگاهش نیست
[B][M1]گر رعیت و گر سپاه وی اند
[M2]همه آسوده در پناه وی اند
[B][M1]چون برآمد به عدل و جودش نام
[M2]چشم دارم که در همین ایام
[B][M1]گیرد از یمن طالع مسعود
[M2]همه عالم چو مهدی موعود
[B][M1]آنچنان کز ظلام ظلم و ضلال
[M2]عرصه دهر بود مالامال
[B][M1]نور عدلش ز مطلع احسان
[M2]همه آفاق را رسد یکسان
[B][M1]باز و تیهو شوند همبازی
[M2]گرگ و آهو کشند همرازی
[B][M1]پای رنگ ار درآید اندر سنگ
[M2]دستگیری طمع کند ز پلنگ
[B][M1]بس کند شیر شرزه از شر و شور
[M2]خوارد از پنجه پشت و گردن گور
[B][M1]بوم بر وصل روز یابد دست
[M2]شب پره گردد آفتاب پرست
[B][M1]طی شود زین بساط بوقلمون
[M2]صورت اختلاف گوناگون
[B][M1]همه اضداد سازگار شوند
[M2]یکدگر را معین و یار شوند
[B][M1]ظلم ازین کارگه ببندد رخت
[M2]کار بر اهل ظلم گردد سخت
[B][M1]چون بود لفظ سیم گاه رقم
[M2]پیش اهل قلم شبیه ستم
[B][M1]جود او سیم را براندازد
[M2]گنج ها را ازان بپردازد
[B][M1]پر کند از نواله های نوال
[M2]شکم حرص و معده آمال
[B][M1]مستحق ناکشیده ذل طمع
[M2]جوع آزش رسد به حد شبع
[B][M1]سایل از جست و جو بیاساید
[M2]روزیش بی سؤال پیش آید
[B][M1]سازد القصه فر دولت شاه
[M2]کارها را به موجب دلخواه
[B][M1]دولت شاه جان فرخنده ست
[M2]که جهان زان چو تن بجان زنده ست
[B][M1]باد آن جان همیشه پاینده
[M2]زان جهان و جهانیان زنده
[A]
[B][M1]ای به شاهی بلند آوازه
[M2]کردی آیین خسروی تازه
[B][M1]دل تو نقد عدل راست محک
[M2]نیست چون دال و لام ازو منفک
[B][M1]شد چو با عین عاطفت دل تو
[M2]متصل عدل گشت حاصل تو
[B][M1]حق ز شاهان به غیر عدل نخواست
[M2]آسمان و زمین به عدل بپاست
[B][M1]سلطنت خیمه ایست بس موزون
[M2]کش بود راستی و عدل ستون
[B][M1]گر نباشد ستون خیمه به جای
[M2]چون بود خیمه بی ستون بر پای
[B][M1]شاه باشد شبان و خلق همه
[M2]رمه و گرگ آن رمه ظلمه
[B][M1]بهر آنست های و هوی شبان
[M2]تا بیابد رمه ز گرگ امان
[B][M1]چون شبان سازگار گرگ بود
[M2]رمه را آفتی بزرگ بود
[B][M1]لطف با گرگ کار بیخرد است
[M2]مرحمت بر رمه به جای خود است
[B][M1]گرت افتد به مرحمت میلی
[M2]رمه باشد به آن ز گرگ اولی
[A]
[B][M1]روزی از روزها کلیم خدا
[M2]که زدی گام در حریم وفا
[B][M1]در شبانی به ره نهاد قدم
[M2]بره ای کرد ناگه از رمه رم
[B][M1]بره هر سو دوان و او در پی
[M2]کرد بسیار کوه و هامون طی
[B][M1]آخرش سست شد ز سختی رگ
[M2]دست و پا سوده باز ماند ز تگ
[B][M1]موسی او را گرفت و پیش نشاند
[M2]اشک رحمت به روی خویش فشاند
[B][M1]خوی او از غضب نگشت درشت
[M2]نرم نرمش کشید دست به پشت
[B][M1]کین رمیدن پی چه بود آخر
[M2]زین دویدن تو را چه سود آخر
[B][M1]کوشش من که در قفای تو بود
[M2]نیز برای خود از برای تو بود
[B][M1]گر تو را با تو واگذاشتمی
[M2]لطف خویش از تو بازداشتمی
[B][M1]بهر گرگ و پلنگ خون آشام
[M2]طعمه چاشت می شدی یا شام
[B][M1]آنگهش جا به گردن خود کرد
[M2]عزم رفتن به سوی مقصد کرد
[B][M1]چون ندیدش ز رنج قوت تن
[M2]بار او را گرفت بر گردن
[B][M1]نیست در وقت ناخوشی و خوشی
[M2]هیچ کاری فزون ز بارکشی
[B][M1]بارکش باش تا به روز شمار
[M2]در سرای سرور یابی بار
[B][M1]حق تعالی چو در شبانی او
[M2]دید آیین مهربانی او
[B][M1]گفت با قدسیان کروبی
[M2]آن که خلقش بود بدین خوبی
[B][M1]شاید ار قدر او بلند شود
[M2]در جهان شاه ارجمند شود
[B][M1]بر سر خلق سروریش دهند
[M2]ره به کوی پیمبریش دهند
[B][M1]همه در سایه اش بیاسایند
[M2]سایه وش سر به پای او سایند
[A]
[B][M1]چیست دانی به زیر چرخ اثیر
[M2]حکمت اندر وجود شاه و امیر
[B][M1]تا بود پشت بی پناهان را
[M2]تا دهد داد دادخواهان را
[B][M1]نیکخواه جهانیان باشد
[M2]بر همه خلق مهربان باشد
[B][M1]ظالمان را ز ظلم باز آرد
[M2]دست مظلوم را قوی دارد
[B][M1]عدل را پیشوای خود سازد
[M2]کارها را به عدل پردازد
[B][M1]نص قرآن شنو که حق فرمود
[M2]در مقام خطاب با داوود
[B][M1]که تو را زان خلیفگی دادیم
[M2]سوی خلق جهان فرستادیم
[B][M1]تا نهی ملک را ز عدل اساس
[M2]حکم رانی به عدل بین الناس
[B][M1]هر که را نه ز عدل دستور است
[M2]از مقام خلیفگی دور است
[B][M1]گیرد از دیو درس ظلم سبق
[M2]عقل چون خواندش خلیفه حق
[B][M1]پیشه کرده خلاف فرمان را
[M2]گشته نایب مناب شیطان را
[B][M1]چون بود سایه خدا سلطان
[M2]کی پسندت خلافت شیطان
[B][M1]نشود مر خدای را سایه
[M2]تا نگیرد ز عقل سرمایه
[A]
[B][M1]چیست عدل آنکه بگذری ز فضول
[M2]نکنی از طریق شرع عدول
[B][M1]شرع را نصب عین خود سازی
[M2]چشم بر غیر آن نیندازی
[B][M1]چون گماری به کار اندیشه
[M2]شیوه راستی کنی پیشه
[B][M1]اول آن را به شرع سازی راست
[M2]آنگه آری به جای بی کم و کاست
[B][M1]زانکه میزان معدلت شرع است
[M2]شرع اصل است و غیر آن فرع است
[B][M1]هر چه نبود به وفق آن میزان
[M2]عدل نامش منه که ظلم است آن
[B][M1]دور باشد ز طور دینداری
[M2]که کنی ظلم و عدل پنداری
[A]
[B][M1]هر که را دل به عدل شد مایل
[M2]طمع از مال خلق گو بگسل
[B][M1]طمع و عدل آتش و آبند
[M2]هر دو یکجا قرار کی یابند
[B][M1]چون بکوبد طمع در مسکن
[M2]عدل بیرون گریزد از روزن
[B][M1]از طمع چون بود گدا را ننگ
[M2]کی سزد شاه را به آن آهنگ
[B][M1]حیف باشد ز شاه فرخ فر
[M2]ظلم جویی پی زر و زیور
[B][M1]زیور شاه وصف شاهی بس
[M2]گو مده دل به زر و زیور کس
[A]
[B][M1]با پسر گفت یک شبی مأمون
[M2]کای در اقبال و بخت روزافزون
[B][M1]چون رسد نوبت خلافت تو
[M2]حرص دنیا مباد آفت تو
[B][M1]هر که را از خلیفگی خدای
[M2]نشود سیر نفس بد فرمای
[B][M1]سیر مشکل شود ازان زر و سیم
[M2]که کشد گه ز بیوه گه ز یتیم
[A]
[B][M1]جامی اطناب در سخن نه سزاست
[M2]قصه کوتاه کن که وقت دعاست
[B][M1]نه دعایی که شاعرانه بود
[M2]از ره صدق بر کرانه بود
[B][M1]خواهی آنها ز ایزد متعال
[M2]که بود در قیاس عقل محال
[B][M1]یا بود ز آرزوی نفسانی
[M2]مقتصر بر زخارف فانی
[B][M1]بل دعای قرین صدق و صفا
[M2]مشتمل بر مصالح دو سرا
[B][M1]هم در او جاه و حشمت دنیا
[M2]هم در او عز و دولت عقبا
[B][M1]سر نهی بر زمین عجز و نیاز
[M2]کای خدا کار او به لطف بساز
[B][M1]عدل را در دلش چنان جا کن
[M2]که نراند برون ز عدل سخن
[B][M1]شرع را پیشوای حکمش دار
[M2]حکم او را ز شرع ساز مدار
[B][M1]هر چه باشد ز عدل و شرع برون
[M2]مده او را بر آن قرار و سکون
[B][M1]تا بود در جهان بقا امکان
[M2]باقیش دار شاه و شاه نشان
[B][M1]دولتش را درین سرای امید
[M2]ساز تخم سعادت جاوید
[B][M1]مقبلی کش به خیر راهنماست
[M2]و او خود اندر زمانه بی همتاست
[B][M1]در پناهش پناه عالم باد
[M2]بالنبی و آله الامجاد
[A]
[B][M1]ای کشیده به کلک وهم و خیال
[M2]حرف زاید به لوح دل همه سال
[B][M1]گشته در کارگاه بوقلمون
[M2]تخته نقشهای گوناگون
[B][M1]چند باشد ز نقش های تباه
[M2]لوح تو تیره تخته تو سیاه
[B][M1]حرف خوان صحیفه خود باش
[M2]هر چه زاید بشوی یا بتراش
[B][M1]دلت آیینه خدای نماست
[M2]روی آیینه تو تیره چراست
[B][M1]صیقلی وار صیقلی می زن
[M2]باشد آیینه ات شود روشن
[B][M1]هر چه فانی ازو زدوده شود
[M2]وانچه باقی در او نموده شود
[B][M1]صیقل آن اگر نه ای آگاه
[M2]نیست جز لااله الاالله
[B][M1]لا نهنگیست کاینات آشام
[M2]عرش تا فرش در کشیده به کام
[B][M1]هر کجا کرده آن نهنگ آهنگ
[M2]از من و ما نه بوی مانده نه رنگ
[B][M1]هست پرگار کارگاه قدم
[M2]گرد اعیان کشیده خط عدم
[B][M1]نقطه ای زین دوایر پر کار
[M2]نیست بیرون ز دور این پرگار
[B][M1]چه مرکب درین فضا چه بسیط
[M2]هست حکم فنا به جمله محیط
[B][M1]بلکه مقراض قهرمان حق است
[M2]قاطع وصل کل ما خلق است
[B][M1]هر چه سر می زند ز جیب بقا
[M2]می برد بر قدش قبای فنا
[B][M1]هندوی نفس راست غل دو شاخ
[M2]تنگ کرده بر او جهان فراخ
[B][M1]کش کشانش دو شاخه بر گردن
[M2]می برد تا به خدمت ذوالمن
[B][M1]دو نهال است رسته از یک بیخ
[M2]میوه شان نفس و طبع را توبیخ
[B][M1]باشد این میوه تلخ اول کار
[M2]وآخر آرد حلاوت بسیار
[B][M1]کرسی لا مثلثیست صغیر
[M2]اندر او مضمحل جهان کبیر
[B][M1]هر که روی از وجود محدث تافت
[M2]ره به کنجی ازان مثلث یافت
[B][M1]عقل داند ز تنگی هر کنج
[M2]که در او نیست ما و من را گنج
[B][M1]بوحنیفه که در معنی سفت
[M2]نوعی از باده را مثلث گفت
[B][M1]هست بر رای او به شرع هدی
[M2]آن مثلث مباح و پاک ولی
[B][M1]این مثلث به کیش اهل فلاح
[M2]واجب و مفترض بود نه مباح
[B][M1]زان مثلث کسی که زد جامی
[M2]شد ز مستی زبون هر خامی
[B][M1]زین مثلث کسی که یک جرعه
[M2]خورد بختش به نام زد قرعه
[B][M1]جرعه راحتش به جام افتاد
[M2]قرعه دولتش به نام افتاد
[B][M1]چون تو از تنگنای رخنه لا
[M2]جستی افتاد کار با الا
[B][M1]گر چه لا داشت تیرگی عدم
[M2]دارد الا فروغ نور قدم
[B][M1]گر چه لا بود کان کفر جحود
[M2]هست الا کلید گنج شهود
[B][M1]چون کند لا بساط کثرت طی
[M2]دهد الا ز جام وحدت می
[B][M1]آن رهاند ز نقش بیش و کمت
[M2]وین رساند به وحدت قدمت
[B][M1]تا نسازی حجاب کثرت دور
[M2]ندهد آفتاب وحدت نور
[B][M1]دایم آن آفتاب تابان است
[M2]از حجاب تو از تو پنهان است
[B][M1]گر برون آیی از حجاب دویی
[M2]مرتفع گردد از میانه دویی
[B][M1]در زمین و زمان و کون و مکان
[M2]همه او بینی آشکار و نهان
[B][M1]هست ازان برتر آفتاب ازل
[M2]که در او افتد از حجاب خلل
[B][M1]تو حجابی ولی حجاب خودی
[M2]پرده نور آفتاب خودی
[B][M1]گر زمانی ز خود خلاص شوی
[M2]مهبط فیض نور خاص شوی
[B][M1]جذب آن فیض یابد استیلا
[M2]هم ز «لا» وارهی هم از «الا»
[B][M1]نفی و اثبات بار بربندند
[M2]خاطرت زیر بار نپسندند
[B][M1]گام بیرون نهی ز دام غرور
[M2]بهره ور گردی از دوام حضور
[B][M1]هم به وقت شنیدن و گفتن
[M2]هم به هنگام خوردن و خفتن
[B][M1]از همه غایب و به حق حاضر
[M2]چشم و جانت بود به حق ناظر
[B][M1]سکر و هشیاریت یکی گردد
[M2]خواب و بیداریت یکی گردد
[B][M1]دیده ظاهر تو بر دگران
[M2]دیده باطنت به حق نگران
[A]
[B][M1]هر که حق داد نور معرفتش
[M2]کاین باین بود صفتش
[B][M1]جان به حق تن به غیر حق کاین
[M2]تن ز حق جان ز غیر حق باین
[B][M1]ظاهر او به خلق پیوسته
[M2]باطن او ز خلق بگسسته
[B][M1]از درون آشنا و همخانه
[M2]وز برون در لباس بیگانه
[B][M1]راه اهل ملامتست این راه
[M2]وز غرامت سلامتست این راه
[B][M1]خیز جامی و خاک این ره باش
[M2]هر چه داری به خاک این ره پاش
[A]
[B][M1]ذکر گنج است و گنج پنهان به
[M2]جهد کن داد ذکر پنهان ده
[B][M1]به زبان گنگ شو به لب خاموش
[M2]نیست محرم درین معامله گوش
[B][M1]به دل و جان نهفته گوی که دیو
[M2]نبرد پی بدان به حیله و ریو
[B][M1]نفس را مطلع مساز بر آن
[M2]تا نیفتد ز عجب رخنه در آن
[B][M1]بر ملک نیز کشف آن مپسند
[M2]ورنه زان راز برگشاید بند
[B][M1]کند آن را پی بقا و ثبات
[M2]ثبت در طی دفتر حسنات
[A]
[B][M1]حرفها را به وقت نطق و بیان
[M2]شفه آمد منصه اعلان
[B][M1]گر تأمل کنی درین کلمه
[M2]بنگری حال حرفهاش همه
[B][M1]بی گمان دانمت به آن گروی
[M2]که یکی نیست زان میان شفوی
[B][M1]مخرج حرفهاش جز شفه است
[M2]نسبت آن سوی شفه سفه است
[B][M1]وین اشارت بدان بود که مدام
[M2]بایدش در حریم ستر مقام
[B][M1]این سبق پیشه کن چه روز و چه شب
[M2]بی فغان زبان و جنبش لب
[B][M1]پیش روشندلان بحر صفا
[M2]ذکر حق گوهر است و دل دریا
[B][M1]پرورش ده به قعر آن گهری
[M2]که نیاید به لب ازان اثری
[B][M1]تا خدا سازدش به نصرت و عون
[M2]گوهری قیمتش فزون ز دو کون
[A]
[B][M1]نیست لا اله الا الله
[M2]به حقیقت بجز سه حرف اله
[B][M1]جمله اجزای این خجسته کلام
[M2]شد ز تکرار این حروف تمام
[B][M1]گر بجویی درین کلام شگرف
[M2]غیر ازین حرفها نیابی حرف
[B][M1]این سه حرفند کاختلاف جهات
[M2]کرده آن را به صورت کلمات
[B][M1]کلماتی که گشت ازان حاصل
[M2]زان عیان شد مرکب کامل
[B][M1]پس درین جمله لفظ ها بی پیچ
[M2]غیر اسم اله نبود هیچ
[B][M1]همچنین معنیش که اصل اصول
[M2]اوست در اصطلاح اهل وصول
[B][M1]در همه رتبه های امکانی
[M2]چه مجرد چه جسم و جسمانی
[B][M1]سریان دارد و ظهور اما
[M2]سریانی برون ز دانش ما
[B][M1]ز اختلاف تنوعات شئون
[M2]می نماید جمال گوناگون
[B][M1]می کند در همه مراتب سیر
[M2]مختفی در حجاب صورت غیر
[B][M1]بلکه محو است صورت اغیار
[M2]لیس فی الدار غیره دیار
[A]
[B][M1]معنی لااله الاالله
[M2]آن بود پیش عارف آگاه
[B][M1]کانچه خوانند مشرکانش خدا
[M2]گر چه باشد ز فرط جهل و عما
[B][M1]نیست آن در حقیقت الا حق
[M2]که بود عین هستی مطلق
[B][M1]هر دو هستند فی الحقیقه یکی
[M2]نیست قطعا درین دقیقه شکی
[B][M1]در میان نسیت از کمال وفاق
[M2]فارقی جز تقید و اطلاق
[A]
[B][M1]می زند شیخ ما ز شور و شغب
[M2]صیحه صبحگاه و هی هی شب
[B][M1]حزب اوراد صبح می خواند
[M2]خویش را حزب حق همی داند
[B][M1]سر پر از کبر و دل پر از اعجاب
[M2]روی در خلق و پشت بر محراب
[B][M1]صف زده گردش از خران گله ای
[M2]درفکنده به شهر ولوله ای
[B][M1]چیست این شیخ ذکر می گوید
[M2]لوث غفلت به ذکر می شوید
[B][M1]ناگهان مردکی دوید از در
[M2]کرده در گوش شیخ و یاران سر
[B][M1]که فلان خواجه یا امیر رسید
[M2]حضرت شیخ را محب و مرید
[B][M1]شیخ و اصحاب ز دست شدند
[M2]از شراب غرور مست شدند
[B][M1]ذکر را شد چنان بلند آهنگ
[M2]که از آن مردم آمدند به تنگ
[B][M1]گشت خشک از فغان سقف شکاف
[M2]ذاکران را درون ز لب تا ناف
[B][M1]آن یکی بر دهان کف آورده
[M2]وز کف خود طپانچه ها خورده
[B][M1]وان دگر جیب خرقه چاک زده
[M2]دمبدم آه دردناک زده
[B][M1]وان دگر یک به های های دروغ
[M2]کرده آغاز گریه های دروغ
[B][M1]گفته هر کس که دیده آن گریه
[M2]هذه فریت بلا مریت
[B][M1]خنکی چند کرده خود را گرم
[M2]نه ز خالق نه از خلایق شرم
[B][M1]شیخ چون ذکر را فرو آرد
[M2]رو به میدان گفت و گو آرد
[B][M1]سخن از کشف راند و الهام
[M2]فرق گوید میان حال و مقام
[B][M1]سر تجرید و نکته توحید
[M2]گوید اما مشوب با تقلید
[B][M1]او ز تحقیق دم زند اما
[M2]رسم تقلید سازدش رسوا
[A]
[B][M1]مرده لوزینه پز چو از کینه
[M2]سازد از سیر حشو لوزینه
[B][M1]شکل لوزینه می زند فریاد
[M2]هستم از سیر و بوی او آزاد
[B][M1]لیک حشوش به طعم گوید و بوی
[M2]حشو لوزینه بین و حشو مگوی
[B][M1]چون معارف به آخر انجامد
[M2]شیخ از گفت و گو بیارامد
[B][M1]مرده قوال را دهند آواز
[M2]تا کند پرده سماع آغاز
[B][M1]جنبد از گوشه ای بد آوازی
[M2]نغمه سازی ترانه پردازی
[B][M1]نغمه سازی که دف گرفته به چنگ
[M2]آیدش نغمه خارج آهنگ
[B][M1]بس که بلغم شود گلوگیرش
[M2]سرفه آید به جای تحریرش
[B][M1]حلقش از صوت پرخراش درد
[M2]گردن ذوق را به اره برد
[B][M1]قول قوال چون بدین منوال
[M2]گرم شد جست صوفیی فی الحال
[B][M1]دیگران هم موافقت کردند
[M2]می ز جام موافقت خوردند
[B][M1]یکی از چپ یکی ز راست دوان
[M2]گردشان حلقه بسته پیر و جوان
[B][M1]هیچ یک را به دل قبولی نه
[M2]پای کوبان ولی اصولی نه
[B][M1]همه بر بانگ نای و دف رقصان
[M2]لیک رقصان به جانب نقصان
[A]
[B][M1]رقص ناقص به سوی نقص بود
[M2]جنبش کاملان نه رقص بود
[B][M1]می زند مرغ جانشان پر و بال
[M2]تا رهد باز ازین حضیض وبال
[B][M1]گر چه هر روز یک صدا و ندا
[M2]به هوای سماع جسته ز جا
[B][M1]آن یکی بر فلک کشیده ردی
[M2]وان دگر رفته تا به تحت ثری
[B][M1]آن یکی سوده سر به چرخ برین
[M2]وان دگر رخت برده زیر زمین
[A]
[B][M1]جغد مسکین نشسته پهلوی باز
[M2]چون از آنجا دهندشان پرواز
[B][M1]باز سازد ز قصر شه خانه
[M2]جغد پرد به کنج ویرانه
[B][M1]میل هر کس به سوی مسکن اوست
[M2]روی هر مرغ در نشیمن اوست
[B][M1]جوان به وقتی که مصحلت بینند
[M2]صوفیان از سماع بنشینند
[B][M1]خادم مطبخ آورد به میان
[M2]بهر اطعام قوم سفره و خوان
[B][M1]سفره ای از حرام مالامال
[M2]همه چیزی در او به غیر حلال
[B][M1]نانش از گندمی که شحنه شهر
[M2]از فقیران ده گرفته به قهر
[B][M1]گوشت زان گوسفند صحرایی
[M2]که ربوده ست ترک یغمایی
[B][M1]خود به حرمت از آنچه کردم فاش
[M2]صد ره افزون دگر حوایج آش
[B][M1]وجه حلوا و خرج پالوده
[M2]داده تردامنان آلوده
[B][M1]میوه از بوستان بیوه زنان
[M2]کند زانجا به غصب میوه کنان
[B][M1]شیخ و یاران او به شهوت و آز
[M2]چون به سفره کنند دست دراز
[B][M1]زند آنسان شره بر ایشان راه
[M2]که فرامش کنند بسم الله
[B][M1]آن یکی را گرفته تلواسه
[M2]که خورد بیشتر ز همکاسه
[B][M1]لقمه را از شتاب کم خاید
[M2]کار دندان به معده فرماید
[B][M1]وان دگر یک نهفته می نگرد
[M2]لقمه و چمچمه اش همی شمرد
[B][M1]گر کند در حساب چمچه غلط
[M2]گوید او را هزار گونه سقط
[B][M1]کانچه کردی خلاف سنت بود
[M2]توبه کن از خلاف سنت زود
[B][M1]کند اظهار بخل و ضنت را
[M2]لیک سازد بهانه سنت را
[B][M1]می نهد آن دگر ز نفس دغل
[M2]لقمه لقمه در آستین و بغل
[B][M1]که تبرک ز خوان درویشان
[M2]می برم بهر خانه و خویشان
[B][M1]هست این لقمه مایه برکات
[M2]هر که این لقمه خورد یافت نجات
[B][M1]باشد این مقتضای طبع خسیس
[M2]لیک بر حاضران کند تلبیس
[B][M1]چون شکم ز آش و نان بینبارند
[M2]سفره را از میانه بردارند
[B][M1]شیخ بهر فتوح زمره خاص
[M2]فاتحه خواند آنگهی اخلاص
[B][M1]لیکن آن فاتحه ز کبر و ریا
[M2]نرود از بروتشان بالا
[B][M1]باد انفاسشان ز نفس تباه
[M2]چون نیابد به سوی بالا راه
[B][M1]گند لعنت شود فرود آید
[M2]سبلت و ریششان بیالاید
[B][M1]چون که بنمود اذا طعمتم رو
[M2]کار بندند امر فانتشروا
[B][M1]همه با معده های آگنده
[M2]همه با خاطر پراگنده
[B][M1]شکم همچو طبل پیش نهند
[M2]روی در خوابگاه خویش نهند
[B][M1]نه ز انوار ذکرشان شرری
[M2]نه ز حال سماعشان اثری
[B][M1]حاصل ذکر درد گردن و سر
[M2]اثر رقص ضعف پشت و کمر
[B][M1]اکلشان هم نتیجه تازه
[M2]ندهد غیر خواب و خمیازه
[B][M1]صحبت پاکشان ز صدق و وفاق
[M2]مایه صد هزار کذب و نفاق
[B][M1]روز دیگر ازین قیاس بگیر
[M2]نیست حاجت که من کنم تقریر
[B][M1]روز و شب کار این و پیشه چنین
[M2]آه اگر بگذرد همیشه چنین
[B][M1]نجنا رب من تدلسنا
[M2]و قنا من شرور انفسنا
[B][M1]ثم من سیئات اعمال
[M2]انتشت من هنات احوال
[A]
[B][M1]وان دگر شیخ پیش خلق جهان
[M2]کرده خود را علم به ذکر نهان
[B][M1]چشم پوشیده لب فرو بسته
[M2]نفس از حرف و صوت بگسسته
[B][M1]پا به دامن کشیده سر در جیب
[M2]یعنی افتاده ام به مکمن غیب
[B][M1]پشت و پایی بر این جهان زده ام
[M2]خیمه بر اوج لامکان زده ام
[B][M1]گر فقیری ز دور جنبیده
[M2]گفته با وی مرید دزدیده
[B][M1]دور شو دور تا ز لجه راز
[M2]جانب ساحلش نیاری باز
[B][M1]شیخ بیچاره خود ز وهم و خیال
[M2]غرق بحر امانی و آمال
[B][M1]گاهی از فکر زن فتاده به بند
[M2]گه فرو مانده در غم فرزند
[B][M1]گه به فکر عمارت خانه
[M2]خویشتن را گرفته مردانه
[B][M1]گه به دکان و تیم گشته گرو
[M2]بهر تحصیل اجره در تگ و دو
[B][M1]گه به تخمین و ظن گرفته قیاس
[M2]دخل حمام و آسیا و خراس
[B][M1]گه فرو رفته در چه کاریز
[M2]ز آب آن غله کشته و پالیز
[B][M1]گاهی از دست نفس بدفرمای
[M2]از شریعت نهاده بیرون پای
[B][M1]رفته از همت فرومایه
[M2]در جوال خیال بی مایه
[B][M1]بر زن و دخترش فکنده نظر
[M2]هر یکی را جدا کشیده به بر
[B][M1]دست برده به غبغب پسرش
[M2]تا کند یک دو بوسه از شکرش
[B][M1]او درین شغل و عالمی مغرور
[M2]گو نشسته ست در مقام حضور
[B][M1]قلب او ذاکر است و لب خاموش
[M2]تا لبش آرمیده جان در جوش
[B][M1]ذکر حق را نهفته می گوید
[M2]راه دین را نهفته می پوید
[B][M1]ذکر قلبی کند به صدق و صفا
[M2]نه لسانی چون ذکر اهل ریا
[B][M1]داد ازین ابلهان گمره داد
[M2]منحرف از طریق عقل و سداد
[B][M1]ذکر اینجا کدام وذاکر کیست
[M2]بجز آمد شد خواطر چیست
[B][M1]باطنی همچو خانه زنبور
[M2]که کنندش فضولیان در شور
[B][M1]هر زمان خاطری چو زنبوری
[M2]که کشد نیش بر تن عوری
[B][M1]می رسد زهرناک از چپ و راست
[M2]می زند زخم خویش بی کم و کاست
[B][M1]نه شعاری ز خلعت تقوا
[M2]نه حصاری ز عصمت مولا
[B][M1]می خورد زخم لیکن افسرده ست
[M2]نیست آگه که زخم ها خورده ست
[B][M1]بامدادان کز آفتاب نشور
[M2]شود افسردگی ز جانش دور
[B][M1]درد آن زخم ها پدید آید
[M2]دل و جانش ز غم بفرساید
[B][M1]پس نه ذکر است آنکه وسواس است
[M2]نیست آن فربهی که آماس است
[B][M1]ذکر اگر نیز هست جهر است آن
[M2]نیست تریاق بلکه زهر است آن
[B][M1]گر چه بسته دهان ز ذکر بلند
[M2]نصب کرده بر آن نشانی چند
[B][M1]چشم پوشیده و لب خاموش
[M2]سرفکنده فرو به سینه و دوش
[B][M1]این سراسر فغان و فریاد است
[M2]که مرا ذکر خفیه اوراد است
[B][M1]روز تا شب به ذکر می کوشم
[M2]ذکر حق را ز خلق می پوشم
[B][M1]لیکن آنجا که عقل بر کار است
[M2]این نه اخفاست بلکه اظهار است
[B][M1]گر چه از یک نشانه کرد گذر
[M2]کرد بر پا دو صد نشان دگر
[A]
[B][M1]روستایی ز دست باران جست
[M2]رفت و در پای ناودان بنشست
[B][M1]ساده ای از تکاو عرصه غور
[M2]کرد روزی به سوی شهر عبور
[B][M1]مانده و گرسنه ز راه تکاو
[M2]بر کتف توبره به پا گرگاو
[B][M1]اوفتادش گذر به دکانی
[M2]دید پر نان و نانخورش خوانی
[B][M1]بی تکلف گذشت و خوش بنشست
[M2]کرد بیرون ز زیر پشمین دست
[B][M1]صاحب خوان چو بود اهل کرم
[M2]نزد از منع و زجر با او دم
[B][M1]چون ازان نان و خوان به تنهایی
[M2]خورد چندانکه داشت گنجایی
[B][M1]توبره بر زیر سر نهاد و بخفت
[M2]صاحب خوان چو آن بدید آشفت
[B][M1]گفت برخیز هان و هان برخیز
[M2]زودتر زین در دکان بگریز
[B][M1]ملک شهر حکم فرموده
[M2]که بگیرند الاغ آسوده
[B][M1]دمبدم می رسد یکی سرهنگ
[M2]می کند سوی هر الاغ آهنگ
[B][M1]می کشد در قطار خویش تو را
[M2]می کشد زیر بار خویش تو را
[B][M1]می برد بارکش به هر سویت
[M2]می کند ریش پشت و پهلویت
[B][M1]مرد غوری چو آن سخن بشنید
[M2]توبره بر کتف نهاد و دوید
[B][M1]در به در کو به کو بسی شتافت
[M2]هیچ جایی به از مناره نیافت
[B][M1]از همه مردمان کناره گزید
[M2]ترس ترسان در آن مناره خزید
[B][M1]از قضا بهر سود و سودایی
[M2]خاست از شهر شور و غوغایی
[B][M1]شد گمانش که شور سرهنگ است
[M2]کش به سوی الاغ آهنگ است
[B][M1]بانگ می زد که من نهان شده ام
[M2]وز جفای تو در امان شده ام
[B][M1]زود بگذر سخن مگوی اینجا
[M2]من نهانم مرا مجوی اینجا
[B][M1]بلکه خود زین دیار دورم من
[M2]همچنان در تکاو غورم من
[B][M1]صد سخن بیش ازین قبل بودش
[M2]لیک هر یک خلاف مقصودش
[B][M1]همچو آن ساده دل که از دغلی
[M2]ساخت بر ذکر سر نشان جلی
[B][M1]ذکرش آمد برون ز پرده سر
[M2]بر خیال سر او هنوز مصر
[A]
[B][M1]آنچه کردم بیان درین گفتار
[M2]نیست بر ذکر سر و جهر انکار
[B][M1]غیر ذکر خدا چه سر و چه جهر
[M2]نیست دل را نصیب و جان را بهر
[B][M1]هست انکار من بر آنکه کسی
[M2]سازد آن را وسیله هوسی
[B][M1]خویش را ز اهل حق کند به دروغ
[M2]تا ستاند بهای تره و دوغ
[B][M1]زیر پای آورد کتاب خدای
[M2]تا نهد شیشه شراب به جای
[B][M1]عشر زرین بدزدد از مصحف
[M2]تا کند زیب چنگ و زیور دف
[B][M1]سازد از نیزه حسین درفش
[M2]تا به پای یزید دوزد کفش
[B][M1]خود نزیبد ز مردم دانا
[M2]جز برای خدای ذکر خدا
[B][M1]زیرک هوشمند نقد نفیس
[M2]کی پسندد طفیل جنس خسیس
[B][M1]هر که از بود خویش یافت خلاص
[M2]شد مشرف به خلعت اخلاص
[B][M1]چون ز اخلاص گشت دولتمند
[M2]ذکر او خواه پست و خواه بلند
[B][M1]وان که در مانده وجود خود است
[M2]صید دام شقاوت ابد است
[B][M1]سر او جهر او تمام ریاست
[M2]وز ریاگر برست عجب به جاست
[A]
[B][M1]آن زمان از ریا و عجب رهی
[M2]که شوی پیر را رهین و رهی
[B][M1]هست در نفس دار و گیر بسی
[M2]که نداند به غیر پیر کسی
[B][M1]نفس افعی و پیر خضر شعار
[M2]کور می سازدش زمردوار
[B][M1]نفس دیو است و پیر نجم هدی
[M2]رجم دیو است کار نجم بلی
[B][M1]کیست پیر آن که نیست یک سر مو
[M2]سیه از ظلمت وجود بر او
[B][M1]گردد از تاب آفتاب ازل
[M2]مو به مو ظلمتش به نور بدل
[B][M1]نور حق تا بدلش ز لوح جبین
[M2]سرالشیب نوری اینست این
[B][M1]آن که پیر از بیاض موی بود
[M2]سخره کودکان کوی بود
[B][M1]هرگز آن دولت از کجا یابد
[M2]که بر او نور کبریا تابد
[B][M1]گوش کن از حکیم نادره گوی
[M2]که ز بلغم بود سفیدی موی
[B][M1]کی شود حاصل ای به غفل علم
[M2]نور حق از رطوبت و بلغم
[B][M1]تا کی ای ساده دل ز ساده وشی
[M2]ریش صابون زنی و شانه کشی
[B][M1]من گرفتم کز آب و صابونت
[M2]شد چو کافور موی شبگونت
[B][M1]چه بود در ترازوی امید
[M2]وزن این یک دو مشت پشم سفید
[B][M1]نور می بایدت در دل گیر
[M2]که دل است از خدای نور پذیر
[B][M1]نور ناتافته ز روزن دل
[M2]مشکل افتد به کوی و برزن گل
[B][M1]نور بر آب و گل ز دل تابد
[M2]آب و گل روشنی ز دل یابد
[B][M1]شمعکی برزند به خانه علم
[M2]رخت بربندد از میانه ظلم
[B][M1]نور حق چون ز دل ظهور کند
[M2]ظلمت تن چه شر و شور کند
[B][M1]آنچه تو از حدیث مصطفوی
[M2]در نشان ولی همی شنوی
[B][M1]که به رویش کسی نظر چو گشاد
[M2]بی توقف خدایش آمد یاد
[B][M1]آن نشان مقتضای این نور است
[M2]ور نه آب و گل از خدا دور است
[B][M1]چون درین نور پیر شد فانی
[M2]خواندش عقل پیر نورانی
[B][M1]پیر چون یافتی ازو مگسل
[M2]ور نه یکدم ز جست و جو مگسل
[B][M1]در به در کو به کو بجوی او را
[M2]هر کجا یافتی ببوی او را
[B][M1]چون ازو بوی جذب عشق آید
[M2]گر شوی خاک پای او شاید
[B][M1]ور نه آید مایست از تک و پوی
[M2]رو ز جای دگر بجوی و ببوی
[B][M1]آن بود بو که چون به او برسی
[M2]برهی از هزار بوالهوسی
[B][M1]خاطرت را به جذب پنهانی
[M2]جمع سازد ز هر پریشانی
[B][M1]برهاند ز رنج آب و گلت
[M2]برساند به سر جان و دلت
[A]
[B][M1]با هر که نشستی و نشد جمع دلت
[M2]وز تو نرمید زحمت آب و گلت
[B][M1]زنهار ز صحبتش گریزان می باش
[M2]ور نی نکنی روح عزیزان بحلت
[B][M1]از زمین و زمان برون بردت
[M2]وز مکین و مکان برون بردت
[B][M1]از می عشق بیخودت سازد
[M2]وز علایق مجردت سازد
[B][M1]دولت صحبت چنین پیری
[M2]مس قلب توراست اکسیری
[B][M1]تا شود زر مس تو زان اکسیر
[M2]بگسل از خویش و دامن آن گیر
[B][M1]بر در او مقیم و قائم باش
[M2]تا بود جان بجا ملازم باش
[B][M1]حرف خود بر تراش روز به روز
[M2]سبق فقر و درس عشق آموز
[B][M1]تا که آید ز فر دولت او
[M2]نسبت جذب عشق بر تو فرو
[B][M1]گر چه عاریت است اول کار
[M2]ملک گردد در آخر از تکرار
[B][M1]چیست تکرار آنکه جذب درون
[M2]چون شود کم ز شغل گوناگون
[B][M1]آوری سوی پیر روی نیاز
[M2]به سر رشته خود آیی باز
[B][M1]پیش آن آفتاب از سر نو
[M2]پست گردی برای یک پرتو
[B][M1]تا فتد بر تو پرتوی زان نور
[M2]افتی از گفت و گوی عالم دور
[B][M1]همچنین می کن این وظیفه ادا
[M2]مرة بعد مرة اخری
[B][M1]تا شود راسخ آن صفت زانسان
[M2]که نباشد زوال آن آسان
[A]
[B][M1]سر مقصود را مراقبه کن
[M2]نقد اوقات را محاسبه کن
[B][M1]باش در هر نفس ز اهل شعور
[M2]که به غفلت گذشت یا به حضور
[B][M1]هر چه جز حق ز لوح دل بتراش
[M2]بگذر از خلق و جمله حق را باش
[B][M1]رخت همت به خطه جان کش
[M2]بر رخ غیر خط نسیان کش
[B][M1]در همه شغل باش واقف دل
[M2]تا نگردد ز شغل خود غافل
[B][M1]دل تو بیضه است ناسوتی
[M2]حامل شاهباز لاهوتی
[B][M1]گر ازو تربیت نگیری باز
[M2]آید آن شاهباز در پرواز
[B][M1]ور تو در تربیت کنی تقصیر
[M2]گردد از این و آن فساد پذیر
[B][M1]تربیت چیست آنکه بیگه و گاه
[M2]داریش از نظر به غیر نگاه
[B][M1]بگسلی خویش از هوا و هوس
[M2]روی او در خدای داری و بس
[A]
[B][M1]خواجه نقشبند بند گشای
[M2]نقش غیر از دل مرید زدای
[B][M1]گفت راهی که حق شناس سپرد
[M2]پی به مقصود خویش ازان ره برد
[B][M1]دولت ورزش مراقبه بود
[M2]که به مقصد رسید از آن ره زود
[B][M1]دیگران کان طریق نسپردند
[M2]پی به مقصود دیرتر بردند
[B][M1]باشد آن راه مرد صاحب سر
[M2]لیکن آمد دوام آن نادر
[B][M1]گر دولت را هوای آن ره خواست
[M2]مایه کسب آن خلاف هواست
[B][M1]چون خلاف هوا کنی پیشه
[M2]برهی از هزار اندیشه
[B][M1]بر یک اندیشه مستقیم شوی
[M2]در حریم وفا مقیم شود
[A]
[B][M1]شد جوانی ز سالکان طریق
[M2]با یکی پیرکار دیده رفیق
[B][M1]پیر چون آفتاب پرمایه
[M2]وان جوان از قفاش چون سایه
[B][M1]می بریدند ره که ناگاهی
[M2]گشت پیدا پر آب و گل راهی
[B][M1]پیر مستانه می نهاد قدم
[M2]آن جوان از پی ایستاده دژم
[B][M1]کش مبادا شود در آن ما بین
[M2]از گل آلوده جامه یا نعلین
[B][M1]پیر چون آن بدید گفتا هی
[M2]خر نیی بیم آب و گل تا کی
[B][M1]چند داری نگاه جامه ز گل
[M2]دل نگه دار ای مغفل دل
[B][M1]از گل و آب جامه بتوان شست
[M2]که شود پاکتر ز بار نخست
[B][M1]لیک چون دل به غفلت آلاید
[M2]خونت از دیدگانت بپالاید
[A]
[B][M1]خواجه پاک دین پاک نفس
[M2]روح الله روحه الاقدس
[B][M1]گفت عارف که در وفا فرد است
[M2]کار خود بر نفس بنا کرده ست
[B][M1]هیچگه پیش و پس نمی نگرد
[M2]نقد خود جز نفس نمی شمرد
[B][M1]ما مضی مات و المؤمل غیب
[M2]نیست جز نقد وقتش اندر جیب
[B][M1]می کند از سر شعور و وقوف
[M2]هر نفس را به حق آن مصروف
[B][M1]شده امروز و دی و فردایش
[M2]نقطه خاک گشته مأموایش
[B][M1]شغل حالش سترده است از دل
[M2]ذکر ماضی و فکر مستقبل
[B][M1]خارج از اختلاف روز و شب است
[M2]وقت را گاه ابن و گاه آب است
[B][M1]این وقت است اگر تصرف حال
[M2]باشد او را محول احوال
[B][M1]ورز قید تصرفش بدر است
[M2]وقت فرزند اوست او پدر است
[B][M1]نیست او ابن وقت ابوالوقت است
[M2]وقتش ایمن ز وصمت و مقت است
[B][M1]وقت ها را به قدرت مولا
[M2]می کند صرف افضل و اولی
[A]
[B][M1]شاه دین شافعی مطلبی
[M2]گفت عمری پی خدا طلبی
[B][M1]کرده ام طوف گرد درویشان
[M2]نکته ای دو شنیده ام زیشان
[B][M1]هر دو پاکیزه و پسندیده
[M2]به ترازوی عقل سنجیده
[B][M1]وقت را گفته اند تیغ بران
[M2]که بود بی توقفی گذران
[B][M1]هر کجا تیز بگذرد چون تیغ
[M2]وانگردد به وای وای و دریغ
[B][M1]گرچه باشد گذشتش نفسی
[M2]لیک تاثیر او قویست بسی
[B][M1]اثرش بر دلی که می آید
[M2]ابدالابدین همی پاید
[B][M1]جهد کن کان اثر چنان باشد
[M2]که تو را آرزوی جان باشد
[B][M1]قاطع از بهر دشمن است این سیف
[M2]تو کشی دوست حیف باشد حیف
[B][M1]تیغ در دست توست دشمن کش
[M2]خاصه آن را که هست دشمن هش
[B][M1]هش چه چیزی است آگهی ز خدا
[M2]دشمن هش کدام نفس و هوا
[B][M1]نفس تو دشمن درونی تو
[M2]مابقی دشمن برونی تو
[B][M1]گر شود دشمن درونی نیست
[M2]باکی از دشمن برونی نیست
[B][M1]نفس اگر نیست در درون باقی
[M2]چه غم از دشمنان آفاقی
[B][M1]بلکه آفاقیان همه یارند
[M2]با تو آیین دوستی دارند
[B][M1]گر چه در قصد مال و جاه تواند
[M2]همه مانع کشان راه تواند
[B][M1]هست در راه فقر مصطفی
[M2]مال و جاه تو مانعان قوی
[B][M1]لیک از نفس بی مروت تو
[M2]دفع ایشان چو نیست قوت تو
[B][M1]لطف حق دیگری برانگیزد
[M2]که به یک حمله خونشان ریزد
[B][M1]تا تو آسوده راه حق سپری
[M2]هر چه جز راه حق ازان گذری
[B][M1]ظاهرا گر چه خصم و بدکار است
[M2]در حقیقت تو را مددگار است
[B][M1]وان که با نفس تو چه صبح و چه شام
[M2]می نهد گام سعی در پی کام
[B][M1]گر به صورت همی نماید دوست
[M2]به حقیقت عدوی جان تو اوست
[A]
[B][M1]عارفی گفت هر که یارم شد
[M2]خصم جان امیدوارم شد
[B][M1]جوهر من مناسب خود یافت
[M2]رویم از حق به جانب خود تافت
[B][M1]مرد حق زان که را بتر داند
[M2]که دلش را ز حق بگرداند
[B][M1]وان که با من ز دشمنی زد دم
[M2]دوستدار من اوست در عالم
[B][M1]رویم از خود بتافت در حق کرد
[M2]قبله ام وجه حق مطلق کرد
[B][M1]که ازان به به پیش عاشق زار
[M2]که کند روی او به جانب یار
[B][M1]دشمنان خدا به مذهب من
[M2]دوستانند و دوستان دشمن
[B][M1]تا تو در بند نفس وسواسی
[M2]دشمن خود ز دوست نشناسی
[B][M1]نیست بر رهروان ستمگاره
[M2]هیچ دشمن ز نفس اماره
[A]
[B][M1]هم به هر قبه ای تو را روییست
[M2]هم به هر جانبیت پهلوییست
[B][M1]پهلوی راست سوی گلشن غیب
[M2]پهلوی چپ درین نشیمن ریب
[B][M1]در میان دو پهلویت پیوست
[M2]نفس دشمن نهاد کرده نشست
[B][M1]از چپ و راست جنس وهب و عمل
[M2]هر چه آید بری ز نقص و خلل
[B][M1]یا براندازش به حرص و هوا
[M2]یا بپالایدش به عجب و ریا
[B][M1]هر که باشد جز او چه جن و چه انس
[M2]چه ز جنس بشر چه دیگر جنس
[B][M1]یا گریزان شود به لاحولی
[M2]یا موافق به فعلی و قولی
[B][M1]لیک این نفس شوم بدکاره
[M2]که هم آغوش توست همواره
[B][M1]نه به تدبیر ازان توان رستن
[M2]نه به تزویر ازان توان جستن
[B][M1]در نگیرد بدو نه مهر و نه کین
[M2]سر اعدا عدوک اینست این
[A]
[B][M1]آن دگر نکته را که کرد ادا
[M2]شافعی از کلام اهل هدی
[B][M1]بود آن کز خدای عز و جل
[M2]عصمت آمد نصیب تو ز ازل
[B][M1]کانچه خواهد دلت ز خود رایی
[M2]ندهندت بر او توانای
[B][M1]عصمت است اینکه نیست سیم و زرت
[M2]که شود آرزوی شور و شرت
[B][M1]مطرب آری به خانه می نوشی
[M2]شاهدان را کنی هم آغوشی
[B][M1]عصمت است اینکه نیست دسترست
[M2]که چو آزار کس شود هوست
[B][M1]برکشی تیغ و خون او ریزی
[M2]خاک و خونش به هم درآمیزی
[B][M1]عصمت است اینکه صاحب دیوان
[M2]نیستی خوش نشسته در ایوان
[B][M1]تا کنی بر امید عزت و جاه
[M2]عالمی را ز دود خانه سیاه
[B][M1]عصمت است اینکه همچو شحنه شهر
[M2]نیست با هر کسیت قوه قهر
[B][M1]تا کنی تهمت مسلمانی
[M2]واستانی به ظلم تاوانی
[B][M1]عصمت است اینکه نیستی قاضی
[M2]که چو باشی ز خواجه ناراضی
[B][M1]مالش از حکم پایمال کنی
[M2]خون او بر کسان حلال کنی
[B][M1]عصمت است اینکه ز احتساب تو را
[M2]نیست حظی به هیچ باب تو را
[B][M1]تا به بهتان در بهانه زنی
[M2]بیگناهی به تازیان هزنی
[B][M1]صد ازین عصمت است هر نفسی
[M2]که ندارد بدان شعور کسی
[B][M1]گر دهم شرح آن دراز شود
[M2]وحشت انگیز اهل راز شود
[B][M1]زانچه گفتم دلت گران نکنی
[M2]وهم تعریض این و آن نکنی
[B][M1]من که عیب است پای تا به سرم
[M2]کی به عیب کسان فتد نظرم
[B][M1]خود مرا در میان چه کار و چه بار
[M2]غیر من دیگریست کارگزار
[B][M1]من زبان و او سخن گذارنده
[M2]بلکه من خامه و او نگارنده
[B][M1]در حقایق به چشم عامه مبین
[M2]حرف و نقش از زبان خامه مبین
[B][M1]خامه آمد ز دست جنبش گیر
[M2]دست درست قدرتست اسیر
[B][M1]قدرت آمد اراده را تابع
[M2]وان ارادت ز علم شد واقع
[B][M1]علم فایض ز واهب فیاض
[M2]که مبراست فیضش از اعراض
[B][M1]لیکن آن علم اختیاری نیست
[M2]فیضانش جز اضطراری نیست
[B][M1]علم فایض چو گشت فتوی ده
[M2]که نوشتن ز نانوشتن به
[B][M1]تابع او شدند کارکنان
[M2]شد نوشته به هر ورق سخنان
[B][M1]سر این سلسله ببین که کجاست
[M2]جنبش مابقی ازان سر خاست
[B][M1]سر چو جنبید کی بود ممکن
[M2]که بود ماورای سر ساکن
[B][M1]گر تو را این نوشته ناید خوش
[M2]بشکن خامه را و دم درکش
[B][M1]زانکه خامه درین نوشتن خط
[M2]مظهر فعل کاتب است فقط
[B][M1]نیست امری دگر به خامه مضاف
[M2]عیب خامه چه می کنی ز گزاف
[B][M1]هرگه از چوب بر سگ آید کوب
[M2]باشد از جهل سگ گزیدن چوب
[B][M1]چوب را در میانه کاری نیست
[M2]در کف چوب اختیاری نیست
[B][M1]سگ اگر نیز می کند دندان
[M2]اینک آن چوبزن خوش و خندان
[B][M1]در کف قهر حق من آن چوبم
[M2]که به سگ سیرتان رسد کوبم
[B][M1]گر کسی را بود خیال نطق
[M2]در میان نیستم من آنک حق
[A]
[B][M1]نبرد فعل را چه خیر و چه شر
[M2]آنچه گفتم ز اختیار بدر
[B][M1]آن بود اختیار در هر کار
[M2]که بود فاعل اندر آن مختار
[B][M1]معنی اختیار فاعل چیست
[M2]آنکه فاعل چو فعل را نگریست
[B][M1]ایزد اندر دلش به فضل و رشاد
[M2]درک خیریت وجود نهاد
[B][M1]یعنی آنش به دیده خیر نمود
[M2]کاید آن فعل از عدم به وجود
[B][M1]منبعث شد ازان ارادت و خواست
[M2]کرد ایجاد فعل و بی کم و کاست
[B][M1]درک خیریت اختیار بود
[M2]وان به تعلیم کردگار بود
[B][M1]هر چه این علم و خواست شد سببش
[M2]اختیاری نهد خرد لقبش
[B][M1]وانچه باشد بدون این اسباب
[M2]اضطراریست نام او دریاب
[B][M1]باشد از اختیار و قدرت دور
[M2]فاعل آن بود بر آن مجبور
[B][M1]همچو برگ درخت و شاخ شجر
[M2]که بجنبد ز باد شام و سحر
[B][M1]هر که در فعل خود بود مختار
[M2]فعل او دور باشد از اجبار
[B][M1]گر چه از جبر فعل او دور است
[M2]اندر آن اختیار مجبور است
[B][M1]ور چه بی اختیار کارش نیست
[M2]اختیار اندر اختیارش نیست
[A]
[B][M1]گر تو گویی چو بنده مامور
[M2]هست در اختیار خود مجبور
[B][M1]اختیارش به جبر شد راجع
[M2]وان بود امر و نهی را مانع
[B][M1]کس نگوید به سنگ کز لب بام
[M2]چون بیفتی مکن به خاک مقام
[B][M1]یا ز پستی هوای بالا کن
[M2]از بن کوه بر سرش جا کن
[B][M1]کس نگوید به آب کز تگ چاه
[M2]مطلب بی رسن به بالا راه
[B][M1]یا چو دلو از رسن شود پاره
[M2]به تگ چه رود دگر باره
[B][M1]گویمت نکته ای به وجه صواب
[M2]که شود زین سؤال صعب جواب
[B][M1]حق چو تعیین جمله اعیان کرد
[M2]صفت هر یکی دگرسان کرد
[B][M1]ساخت احوالشان به هم مربوط
[M2]شد یکی شرط و دیگری مشروط
[B][M1]خوردن نان نهاد شرط شبع
[M2]خوف و امید شرط زهد و ورع
[B][M1]بهر آن کرد امر و نهی عباد
[M2]تا شود ظاهر انقیاد و عناد
[B][M1]زاید از انقیاد حب و رضا
[M2]وز خلاف و عناد سؤ قضا
[B][M1]زید را گرنه نهی بودی و امر
[M2]در ادای زکات و خوردن خمر
[B][M1]کی شدی پیش غایب و حاضر
[M2]انقیاد و عناد او ظاهر
[B][M1]زان چشیدی عواید درجات
[M2]زین کشیدی شداید درکات
[B][M1]زان پدید آمدی صفات جمال
[M2]زین هویدا شدی نعوت جلال
[B][M1]ور نه در دست زید نبود کار
[M2]نیست در فعل و ترک آن مختار
[B][M1]اختیاری چنانک هر چه خدا
[M2]خواست کارد ز فعل و ترک بجا
[B][M1]او تواند خلاف آن کردن
[M2]غیر آن را به ظاهر آوردن
[B][M1]بود پیش از وجود ما شیطان
[M2]در میان فرشتگان پنهان
[B][M1]بود از جنس جن و لعنت او
[M2]مستجن بود در جبلت او
[B][M1]تا نشد امر اسجدوا صادر
[M2]نشد آن سر مستجن ظاهر
[B][M1]بس بود امر و نهی شرط ظهور
[M2]فعل ها را ز بنده مامور
[B][M1]نی پی آنکه بنده را در دست
[M2]اختیار تمام و کامل هست
[A]
[B][M1]داشت پور سبکتگین دو غلام
[M2]گلرخ و لاله روی و سرو خرام
[B][M1]هر دو در پله بها همسنگ
[M2]هر دو در حله صفا یکرنگ
[B][M1]با یکی بود شاه را نظری
[M2]که نبود آن نظر بدان دگری
[B][M1]زانکه می دید لایحش ز جبین
[M2]سر دولت به چشم آخر بین
[B][M1]کس بر آن سر چو اطلاع نداشت
[M2]آن تفاوت گزاف می پنداشت
[B][M1]بود صد گفت و گو میان سپاه
[M2]که سبب چیست در تفاوت شاه
[B][M1]پیش فهم سلیم و عقل صحیح
[M2]کی سزد بی مرجحی ترجیح
[B][M1]دو گهر هر دو حاصل از یک کان
[M2]هر دو در قیمت و صفا یکسان
[B][M1]چون یکی شد نشانده در افسر
[M2]وان دگر مر قلاده را زیور
[B][M1]هر کسی موجب دگر می گفت
[M2]گوهر نکته دگر می سفت
[B][M1]آن یکی گفت شاه بی بدل است
[M2]ذات و فعلش منزه از علل است
[B][M1]آن که مقبول شد به قرب و وصول
[M2]کان من غیر موجب لقبول
[B][M1]وان که مردود شد به بعد و غضب
[M2]کان من غیر علت و سبب
[B][M1]وان دگر داد علم و دانش داد
[M2]گفت باشد طریق عشق و وداد
[B][M1]مبتنی بر مناسبت در ذات
[M2]یا در اسماء ذات و فعل و صفات
[B][M1]هر کجا این مناسبات افزون
[M2]نشئه عشق بیش و جذب درون
[B][M1]وان دگر گفت چند بحث و جدل
[M2]ملهمانند صاحبان دول
[B][M1]شاه باشد به رازها ملهم
[M2]که بود مر سپاه را مبهم
[B][M1]پیش او هست سر کار عیان
[M2]گر ندانند دیگران چه زیان
[B][M1]صد ازین قصه بلکه افزون هم
[M2]می گذشت اندر آن سپاه و حشم
[B][M1]وان همه بود از فراست شاه
[M2]نقد در کیسه کیاست شاه
[B][M1]هر چه شان در ضمیر می گردید
[M2]همه در لوح چهرشان می دید
[B][M1]آنچه نادان به گفت و گو داند
[M2]خرده بین از جبین فرو خواند
[B][M1]روز و شب داشت اهتمام تمام
[M2]که کند امتحان آن دو غلام
[B][M1]تا شود فاش پیش دشمن و دوست
[M2]که در آن قصه حق به جانب اوست
[B][M1]لیک همواره منتظر می بود
[M2]تا شود وقت امتحان موجود
[B][M1]پی نبرده به وقت کار نخست
[M2]ناید از مرد کار کار درست
[B][M1]زیر ایوان چرخ بوقلمون
[M2]کل امر بوقته مرهون
[A]
[B][M1]شاه روزی به اتفاق شکار
[M2]خیمه بر بیشه زد ز شهر و دیار
[B][M1]زانکه جز در شکار نتوان کرد
[M2]ورزش کارزار و جنگ و نبرد
[B][M1]کار ارباب ملک بازی نیست
[M2]بازی آیین سرفرازی نیست
[B][M1]شغل اهل خرد نه لهو بود
[M2]ور بود سهل بلکه سهو بود
[B][M1]شرزه شیری ز بیشه غره کشید
[M2]که یلان را ز بیم زهره درید
[B][M1]آمد و بر کنار بیشه نشست
[M2]بر همه رهگذار بیشه ببست
[B][M1]شاه گفتا که وقت شد بی شک
[M2]که زنم آن دو نقد را به محک
[B][M1]سیم و زر تا نیوفتد به گداز
[M2]سره از قلب کی شود ممتاز
[B][M1]هر دو را پیش خواند و پیش نشاند
[M2]سخن شیر پیش ایشان راند
[B][M1]گفت خیزید و سازکار کنید
[M2]با وی آهنگ کارزار کنید
[A]
[B][M1]آن یکی چست از زمین برجست
[M2]تیغ جست و میان به کین در بست
[B][M1]گفت شاها غلام فرمانم
[M2]هر چه حکم تو بنده آنم
[B][M1]گر کنم طاعت و اطاعت تو
[M2]باشد آن هم به استطاعت تو
[B][M1]من خود اندر میانه هیچ نیم
[M2]جز دروغ و بهانه هیچ نیم
[B][M1]آلتی ام به دست کارگزار
[M2]نیست در دست من کفایت کار
[B][M1]کار در دست کار ساز بود
[M2]نسبت آن به من مجاز بود
[B][M1]کار خود کن که کارساز تویی
[M2]معنی آرای این مجاز تویی
[B][M1]گر توانم دهی توانم کرد
[M2]ور دهانم شوی توانم خورد
[B][M1]فعلم از دست قدرتت هست است
[M2]دست من آستین آن دست است
[B][M1]دست جنبد ز آستین آری
[M2]لیک ناید ز آستین کاری
[B][M1]پیش آن کس که راست بین باشد
[M2]فعل و جنبش نه ز آستین باشد
[B][M1]دست تا ز آستین نه جنبان است
[M2]جنبش آستین چه امکان است
[B][M1]تا تو برنامدی به صورت من
[M2]نشد اثبات فعل و قدرت من
[B][M1]عین ممکن چو پیش چشم شهود
[M2]نیست فی حد ذاته موجود
[B][M1]فعلش از وی وجود چون یابد
[M2]نیست از نیست بود چون یابد
[B][M1]این مثل یاد کن که صاحب هش
[M2]ثبت العرش گفت ثم انقش
[A]
[B][M1]شاه چون اضطراب او می دید
[M2]زیر لب نرم نرم می خندید
[B][M1]خنده ای همچو برق عالم سوز
[M2]نه چو صبح دوم جهان افروز
[B][M1]مشو از لطف پادشاه دلیر
[M2]که بود خنده اش چو خنده شیر
[B][M1]او به قصد تو می کند دندان
[M2]تیز و تو می شماریش خندان
[B][M1]آن دگر یک چو حکم شاه شنید
[M2]سر طاعت ز حکم شاه کشید
[B][M1]گفت شاها چه مرد این کارم
[M2]چه کشی زار زیر این بارم
[B][M1]آهویی ام ز عمر ناشده سیر
[M2]آهویی را چه تاب پنجه شیر
[B][M1]چیست حکمت تو را درین تلبیس
[M2]که شریفی شود فدای خسیس
[B][M1]گر بتابم ازین حکایت رو
[M2]حجت من بس است لاتقلوا
[B][M1]ماندن از ساخت حضور تو دور
[M2]به که رفتن به پای خویش به گور
[B][M1]چه شود حاصلم بجز حرمان
[M2]که دهی فوق طاقتم فرمان
[B][M1]چون به ملا یطاق افتاد کار
[M2]رسم و راه پیمبرانست فرار
[B][M1]این و امثال این بسی می گفت
[M2]شاه از آن گفت و گو نمی آشفت
[B][M1]شیوه شاه نیست آشفتن
[M2]واندر آشفتگی سقط گفتن
[B][M1]شاه باید که بردبار بود
[M2]در سخن صاحب وقار بود
[B][M1]هر چه در باب مهر و کین گوید
[M2]هر بر وفق عقل و دین گوید
[B][M1]ای بسا کز لبش جهد یک حرف
[M2]که بسوزد هزار جان شگرف
[A]
[B][M1]چون گذشت از حد آن جحود و عناد
[M2]شاه گفتا خدات صبر دهاد
[B][M1]چند ازین گفت و گوی بیهوده
[M2]که زبان زان مباد آلوده
[B][M1]امر من بهر آزمون شماست
[M2]نه مرا آرزوی خون شماست
[B][M1]خواستم تا درین فضای وجود
[M2]سر معلوم من شود مشهود
[B][M1]آنچه دانسته ام چه زین و چه شین
[M2]از شما بینمش به رأی العین
[B][M1]هر چه در هر کدام مکتوم است
[M2]پیش من لایزال معلوم است
[B][M1]تا ز قوت همه به فعل آید
[M2]زان سبب امر و نهی می باید
[B][M1]کی بود امر مقتضی موجود
[M2]فعل ها را درین نشیمن بود
[B][M1]عبد مأمور ازان کند بی مر
[M2]ترک اتیان بما به یؤمر
[A]
[B][M1]بر دو قسم است امر اگر یابی
[M2]امر ایجادی است و ایجابی
[B][M1]امر ایجادی امر کن باشد
[M2]که مفیض نو و کهن باشد
[B][M1]زو تخلف نمی کند مدلول
[M2]زانکه او علت است و این معلول
[B][M1]امر ایجابی از حکیم ازل
[M2]صیغه افعل است و لا تفعل
[B][M1]بر قوی روشن است و بر عاجز
[M2]که تخلف ازان بود جایز
[A]
[B][M1]گفت شاها چو نهی و امر از توست
[M2]قدرت و فعل زید و عمرو از توست
[B][M1]می کنی امر و می کنی امداد
[M2]زید را در حصول فعل مراد
[B][M1]می کنی امر و می شوی مانع
[M2]عمرو را کان شود ز وی واقع
[B][M1]این تفاوت میان شان ز چه خاست
[M2]آن چرا ز اولیا و این ز اعداست
[A]
[B][M1]گفت بر عارفان بود معلوم
[M2]که شما حاکمید و من و محکوم
[B][M1]هر چه ظاهر ز زین و شین شماست
[M2]موجب مقتضای عین شماست
[B][M1]هر چه عین شما تقاضا کرد
[M2]فیض جود من آن هویدا کرد
[B][M1]زید چون بر لسان استعداد
[M2]پیش جودم در سؤال گشاد
[B][M1]امر تکلیف خویش خواست نخست
[M2]مطلبش شد چنانکه خواست درست
[B][M1]بعد ازان رو به جست و جو آورد
[M2]میل فعل مکلف به کرد
[B][M1]دادمش باز هر چه کرد طلب
[M2]کردمش مؤمن مطیع لقب
[B][M1]کرد آن اقتضا حقیقت عمرو
[M2]که مکلف شود به نهی و به امر
[B][M1]چون ز تکلیف کار او شد راست
[M2]ترک فعل مکلف به خواست
[B][M1]وقت آن چون به ترک شد معروف
[M2]شد به عصیان و سرکشی موصوف
[B][M1]هر چه ظاهر ز جمله اعیان است
[M2]سر به سر مقتضای ایشان است
[B][M1]این بود سر آنکه در محشر
[M2]چون شود آشکار سر قدر
[B][M1]هر که باشد ز اهل نفس و نفس
[M2]نفس خود را کند ملامت و بس
[B][M1]همه بر نفس خویشتن مویند
[M2]همه با نفس خویشتن گویند
[B][M1]جز تو ننهاد کس به راه تو فخ
[M2]بل یداک اوکتا و فوک نفخ
[A]
[B][M1]گفت شاها چو فیض جود تو داد
[M2]قابلان را قبول استعداد
[B][M1]این تفاوت چراست در قابل
[M2]این چرا مدبر است وان مقبل
[B][M1]نظر لطف سوی قابل کن
[M2]هر که را مدبر است مقبل کن
[A]
[B][M1]گفت اعیان همه صفات مرا
[M2]صورتند و شئون ذات مرا
[B][M1]وان صفات و شئون مذکوره
[M2]صور ذات و ذات ذوالصوره
[B][M1]نیست ذوالصوره را تغیر حال
[M2]در صور هم نفوذ جعل محال
[B][M1]صورت آن صور که اعیانند
[M2]هم بدان سیرت و بدانسانند
[B][M1]اختلافی که در صفات و شئون
[M2]بود در مستقر عز بطون
[B][M1]گشت در عین این و آن ساری
[M2]غیر آن چون شود دگر طاری
[B][M1]کی دهد دست جعل جاعل را
[M2]که موافق کند قوابل را
[A]
[B][M1]گفت شاها چو فعل و نیت من
[M2]هست بر وفق قابلیت من
[B][M1]قابلیت به جعل جاعل نیست
[M2]فعل و فاعل خلاف قابل نیست
[B][M1]هر چه قابل به حسن استعداد
[M2]خواست فاعل به غیر آنش نداد
[B][M1]چون شناسا شدم بدین معنی
[M2]دستم از کار داشتن اولی
[B][M1]آنچه در من سرشته شد ز ازل
[M2]چون نیاید جز آن به فعل و عمل
[B][M1]جنبش و فعل من چه کار آید
[M2]کوشش و سعی من چه افزاید
[B][M1]تا به کی روزگار فرسودن
[M2]خواهم از کار و بار آسودن
[B][M1]چون ندانم که پی به گنج برم
[M2]بی طلب در طلب چه رنج برم
[A]
[B][M1]گفت هر جا شد این شناسایی
[M2]موجب عطلت و تن آسایی
[B][M1]آن نشان شقاوت از لیست
[M2]اثر لعن و طرد لم یزلیست
[B][M1]هر کجا باشد سبب مجاهده را
[M2]محنت کوشش و مکابده ار
[B][M1]آن دلیل سعادت است و نجات
[M2]موجب نیل رفعت درجات
[B][M1]مثل آن چو آب نیل آمد
[M2]بر بلا و ولا دلیل آمد
[B][M1]قبطیان را ازان دهان پر خون
[M2]سبطیان را ازو روان افزون
[B][M1]هر که را در طبیعت اطلاق است
[M2]خوردن قابضش چو تریاق است
[B][M1]هر که را قبض باشد و قولنج
[M2]او ز قابض ملال بیند و رنج
[B][M1]هست قابض یکی ولی هر جا
[M2]اثر دیگرش شود پیدا
[B][M1]اثرش در یکی دوا و علاج
[M2]در دگر مایه فساد مزاج
[B][M1]وین تفاوت درین صلاح و خلل
[M2]هست ناشی ز اختلاف محل
[A]
[B][M1]ای مکاشف شده به سر قدر
[M2]پرده جد و اجتهاد مدر
[B][M1]بگذار از خویش و در خدای گریز
[M2]بگسل از خویش و در خدای آویز
[B][M1]گر چه تو ز اختیار مأموری
[M2]لیک در اختیار مجبوری
[B][M1]بین درین کارگاه وهم و خیال
[M2]خویش را در مجاری افعال
[B][M1]قالبی ز اختیار خود عاری
[M2]گشته افعال حق بر او جاری
[B][M1]هر چه جاری شود بر او ز افعال
[M2]بنگر کز دو نیست بیرون حال
[B][M1]یا ز اسباب قرب رضوان است
[M2]یا ز آثار بعد و خذلان است
[B][M1]گر ز قسم نخست باشد کار
[M2]نعمت حق شمار و شکرگزار
[B][M1]اذ من الشکر عم آلاؤه
[M2]و من الشکر دام نعماؤه
[B][M1]شکر باشد کلید گنج مزید
[M2]گنج خواهی مده ز دست کلید
[B][M1]ور ز قسم دوم بود کارت
[M2]شمر از نفس زشت کردارت
[B][M1]جرم و عصیان به سوی خویش افکن
[M2]سر شرمندگی به پیش افکن
[B][M1]معذرت پیشه گیر و استغفار
[M2]عجز و فقر و شکستگی پیش آر
[B][M1]کای خدا بنده گنهکارم
[M2]گرد خود کوهها گنه دارم
[B][M1]نیست غیر از تو عذر خواه تو کس
[M2]عذر من عفو کرده و کاه تو بس
[A]
[B][M1]متقی نفس خویش را چو شناخت
[M2]در شرورش وقایه حق ساخت
[B][M1]سپری شد به پیش حق که مدام
[M2]دارد او را نگه ز تیر ملام
[B][M1]هر چه آمد ز جنس نقصان پیش
[M2]داشت مسند به نفس ناقص خویش
[B][M1]گر چه در کیش صاحب تفرید
[M2]آن تقاضا همی کند توحید
[B][M1]که همه فعل ها چه زشت و چه خوب
[M2]بی وسایط به حق بود منسوب
[B][M1]لیک از آنجا که شیوه ادب است
[M2]نسبت فعل شر به حق عجب است
[B][M1]همچنین از مقوله افعال
[M2]هر چه دید از قبیل خیر و کمال
[B][M1]ساخت خاطر تهی ز وایه خویش
[M2]کرد حق را در آن وقایه خویش
[B][M1]نزد از نفس و فعل نفس نطق
[M2]داشت بی واسطه مضاف به حق
[B][M1]تا نیفتد در آن فساد و خلل
[M2]از ظهور و غرور نفس دغل
[B][M1]نزند سر ریا و عجب ازوی
[M2]گرددش نامه رعونت طی
[A]
[B][M1]به هدایت سرای قرآن آی
[M2]ادب آموز از خلیل خدای
[B][M1]زانکه شرط اذا مرضت چو گفت
[M2]در جزا در فهو یشفین سفت
[B][M1]شرط چون بود جنس سقم و مرض
[M2]خویش را داشت اندر آن معرض
[B][M1]داد ربط جزا که بود شفا
[M2]به خدا عز شأنه و علا
[A]
[B][M1]ادبوا النفس ایها الاصحاب
[M2]طرق العشق کلها آداب
[B][M1]مایه دولت ابد ادبست
[M2]پایه رفعت خرد ادبست
[B][M1]جز ادب نیست در دل ابدال
[M2]جز ادب نیست دأب اهل کمال
[B][M1]چیست ادب داد بندگی دادن
[M2]بر حدود خدای ایستادن
[B][M1]قول و فعل و شنیدن و دیدن
[M2]به موازین شرع سنجیدن
[B][M1]با حق و خلق و شیخ و یار و رفیق
[M2]ره سپردن به مقتضای طریق
[B][M1]حرکات جوارح و اعضا
[M2]راست کردن به حکم دین هدی
[B][M1]خطرات خواطر و اوهام
[M2]پاک کردن ز شوب نفس تمام
[B][M1]در ادای حدود بی تغییر
[M2]از غلو دور بودن و تقصیر
[B][M1]نه به افراط هیچ افزودن
[M2]نه ز تفریط هیچ فرسودن
[B][M1]دین و اسلام در ادب طلبیست
[M2]کفر و طغیان ز شوم بی ادبیست
[B][M1]گوش کن قصه نصاری را
[M2]که چو کردند قبله عیسی را
[B][M1]بس که در شأن او غلو کردند
[M2]دین و ملت فدای او کردند
[B][M1]سر زد از سر جان شان ناگاه
[M2]کالمسیح بن مریم ابن الله
[B][M1]. . .
[M2]. . .
[B][M1]گفت در مدحت علی سخنان
[M2]که نیاید جز از دروغ زنان
[B][M1]هست قدر علی ازان اعلی
[M2]که رسد فهم . . . آنجا
[B][M1]خود علی را چه ننگ ازان افزون
[M2]کش ستایش کنند مشتی دون
[B][M1]دون مگو بل ز دون بسی دونتر
[M2]در کمی از کم از کم افزون تر
[B][M1]همه را از ردی به دوش ردی
[M2]به حدیث نبی و نص نبی
[A]
[B][M1]شاعری در سخنوری ساحر
[M2]در فن مدح گستری ماهر
[B][M1]بهر شاهی لوای مدح افراخت
[M2]پر صنایع قصیده ای پرداخت
[B][M1]مدح شاهان به عقل و شرع رواست
[M2]زانکه شاهند و شاه ظل خداست
[B][M1]هست عاید به نزد صاحبدل
[M2]مدحت ظل به مدح صاحب ظل
[B][M1]برد روزی یکی نکو خوان را
[M2]که رساند به عرض شاه آن را
[B][M1]نظم را حسن صوت می باید
[M2]تا ازان حسن او بیفزاید
[B][M1]پای تا سر قصیده را برخواند
[M2]حرف حرفش به سمع شاه رساند
[B][M1]در سخن واجب است حسن بیان
[M2]حق ازان گفت رتل القرآن
[B][M1]خواندنش چون به آخر انجامید
[M2]وز ادای سخن بیارامید
[B][M1]داشت شاعر به اهل مجلس گوش
[M2]که به تحسین او کنند خروش
[B][M1]زان هنرمند می کند جانی
[M2]کش ستایش کند هنردانی
[B][M1]هیچ کس دم نزد زبان نگشاد
[M2]داد تحسین آن قصیده نداد
[B][M1]ناگهان شهره ای به جهل و غرور
[M2]بانگ زد از حریم مجلس دور
[B][M1]بارک الله فلان نکو گفتی
[M2]گوهر مدح شه نکو سفتی
[B][M1]مرد شاعر چو سوی او نگریست
[M2]دست بر رو نهاد و زار گریست
[B][M1]گفت بشکست ازین حدیثم پشت
[M2]بلکه تحسین آن خبیثم کشت
[B][M1]ترک تحسین پادشاه و سپاه
[M2]روی بخت مرا نکرد سیاه
[B][M1]آفرینی که این مغفل کرد
[M2]روز عیش مرا مبدل کرد
[B][M1]هر چه از بوستان بی خرد است
[M2]گر چه شاخ قول بیخ رد است
[B][M1]شعر کافتد قبول خاطر عام
[M2]خاص داند که سست باشد و خام
[B][M1]میل هر کس به سوی جنس وی است
[M2]آنچه پخته ست جنس خام کی است
[B][M1]زاغ خواهد نفیر ناخوش زاغ
[M2]چه شناسد صفیر بلبل باغ
[B][M1]جغد نازد به کنج ویرانه
[M2]کی پذیرد ز قصر شه خانه
[B][M1]نیست چون دیده سخن بینش
[M2]عار می آیدم ز تحسینش
[B][M1]گر تو گویی که میل دل هرگز
[M2]نیست خالی ز نسبت جایز
[B][M1]. . . بس دنی علی عالیست
[M2]میل چون از مناسبت خالیست
[B][M1]با تو گویم حکایتی دریاب
[M2]کز تأمل در آن رسی به جواب
[A]
[B][M1]آن یکی پیش عالمی فاضل
[M2]گفت کای در علوم دین کامل
[B][M1]بازگو رمزی از علی ولی
[M2]که تو را یافتم ولی علی
[B][M1]گفت کای در ولای من واهی
[M2]از کدامین علی سخن خواهی
[B][M1]زان علی کش تویی ظهیر و معین
[M2]یا ازان کش منم رهی و رهین
[B][M1]گفت من گر چه اندکی دانم
[M2]در دو عالم علی یکی دانم
[B][M1]شرح این نکته را تمام بگوی
[M2]آن کدام است و این کدام بگوی
[B][M1]گفت آن کو بود گزیده تو
[M2]نیست جز نقش نو کشیده تو
[B][M1]پیکری آفریده ای به خیال
[M2]گذرانیده ای بر او احوال
[B][M1]پهلوانی بروت مالیده
[M2]بهر کین در دغا سگالیده
[B][M1]. . .
[M2]. . .
[B][M1]بنده نفس خویش چون من و تو
[M2]فارغ از دین و کیش چون من و تو
[B][M1]در خیبر به زور خود کنده
[M2]برده تا دوش و دورش افکنده
[B][M1]به خلافت دلش بسی مایل
[M2]شد ابوبکر در میان حایل
[B][M1]بعد بوبکر خواست دیگر بار
[M2]لیکن آن بر عمر گرفت قرار
[B][M1]چون ازین ورطه رخت بست عمر
[M2]شد خلافت نصیب یار دگر
[B][M1]در تک و پوی بهر این مطلوب
[M2]همه غالب شدند و او مغلوب
[B][M1]با چنین وهم و ظن ز نادانی
[M2]اسدالله غالبش خوانی
[B][M1]این علی را در شماره که و مه
[M2]خود نبوده ست ور نباشد به
[B][M1]وان علس کش منم به جان بنده
[M2]سبلت نفس شوم را کنده
[B][M1]بر صف اهل زیغ با دل صاف
[M2]بهر اعدای دین کشیده مصاف
[B][M1]بوده از غایت فتوت خویش
[M2]خالی از حول خویش و قوت خویش
[B][M1]قوت و فعل حق ازو زده سر
[M2]کنده بی خویشتن در خیبر
[B][M1]خود چه خیبر که چنبر گردون
[M2]پیش آن دست و پنجه بود زبون
[B][M1]دید ز آفات، خود خلافت را
[M2]بی ضرورت نخواست آفت را
[B][M1]هر چه بر دل نشیند از وی گرد
[M2]هست در چشم مرد آفت مرد
[B][M1]چیست گرد آنکه از ظهور وجود
[M2]زو مکدر شود صفای شهود
[B][M1]تا کسی بود ز انحراف مصون
[M2]کاید آن کار را ز عهده برون
[B][M1]بود با او موافق و منقاد
[M2]در جنگ و مخالفت نگشاد
[B][M1]چون همه روی در نقاب شدند
[M2]ذره سان محو آفتاب شدند
[B][M1]غیر از او کس ز خاص و عام نبود
[M2]که تواند به آن قیام نمود
[B][M1]لاجرم نصرت شریعت را
[M2]متکفل شد آن ودیعت را
[B][M1]بود سر کمال مصطفوی
[M2]گشت ختم خلافت نبوی
[B][M1]بود ختم رسل نبی وز پی
[M2]شد علی خاتم خلافت وی
[B][M1]جمعی از بیعتش ابا کردند
[M2]و اندر آن سرکشی خطا کردند
[B][M1]سر کشیدن ز امر اهل کمال
[M2]هست ناشی ز سر نقص و وبال
[B][M1]در جهان شاه و رهبری چو علی
[M2]گر کسی سر کشد زهی دغلی
[B][M1]این علی در کمال خلق و سیر
[M2]. . .
[B][M1]نیست در هیچ معنی و جهتی
[M2]. . . را به او مشابهتی
[B][M1]او به موهوم خویش دارد رو
[M2]زانکه موهوم اوست در خور او
[B][M1]علیی بهر خود تراشیده
[M2]خاطر از مهر او خراشیده
[A]
[B][M1]خلق عالم همه درین کارند
[M2]رو به وهم و خیال خود دارند
[B][M1]همه اندر خداپرستی فاش
[M2]لیکن آزر صفت خدای تراش
[B][M1]هر کسی بر امید بهبودی
[M2]بسته با خود خیال معبودی
[B][M1]روی تعظیم خود در او کرده
[M2]مهر او در درونه پرورده
[B][M1]به عبادت اگر چه مشغول است
[M2]عابد آن اله مجعول است
[B][M1]روز حشر که بر عموم بشر
[M2]حق تجلی کند به جمله صور
[B][M1]آن تجلی ز حضرت احدش
[M2]نبود جز به وفق معتقدش
[B][M1]جز در آن صورت ار شود ظاهر
[M2]گردد آن را ز جاهلی منکر
[B][M1]چون تجلی که در معاد بود
[M2]همه بر طبق اعتقاد بود
[B][M1]مکن او را به اعتقادی خاص
[M2]شو ز قید هر اعتقاد خلاص
[B][M1]نیست حصری خدای را و حدی
[M2]که مقید شود به معتقدی
[B][M1]تخته خامه عقاید باش
[M2]در همه صورتش مشاهد باش
[B][M1]شو هیولای جمله معتقدات
[M2]بو که یابی ز قید و حصر نجات
[A]
[B][M1]از نبی اینما تولوا خوان
[M2]ثم وجه اللاه ش متمم دان
[B][M1]یعنی آن سو که روی قصد آری
[M2]تا حق بندگیش بگزاری
[B][M1]وجه حق کان بود حقیقت او
[M2]باشد آنجا به سوی او کن رو
[B][M1]هیچ جا را نکرد استثنا
[M2]پس بود عین حق عیان همه جا
[B][M1]عارف حق شناس را باید
[M2]که به هر سو که دیده بگشاید
[B][M1]بیند آنجا جمال حق پیدا
[M2]نگسلد از جمال حق قطعا
[B][M1]رو به هر چیز کاورد هر دم
[M2]در فضای حوایج عالم
[B][M1]هیچ شغلی حجاب او نشود
[M2]پرده آفتاب او نشود
[B][M1]در حوایج خدای را بیند
[M2]جز شهود خدای نگزیند
[B][M1]زانکه معلوم بنده نیست که کی
[M2]به سر آید حیات فانی وی
[B][M1]دم آخر کسی کز اهل جهان
[M2]داد بر هیأت مشاهده جان
[B][M1]چون برآرد سر از نشمین خاک
[M2]چشم و جانش بود به حضرت پاک
[B][M1]وان کزین منزل خراب گشت
[M2]لیک با ظلمت حجاب گذشت
[B][M1]خیزد از قبر تیره خوار و خجل
[M2]پشت بر آفتاب و رو در ظل
[B][M1]تا ابد مایل هوا و هوس
[M2]ناکس الرأس ماند آن ناکس
[A]
[B][M1]گر مصلی کند به وقت صلاة
[M2]روی در کعبه از جمیع جهات
[B][M1]باشد از حق بدان جهت مأمور
[M2]ور نه حق نیست اندر آن محصور
[B][M1]روی در روی او بود هیچ کس
[M2]نیست در قبله مصلی و بس
[B][M1]گر چه در هر جهت بود موجود
[M2]لیک در یک جهت شود مسجود
[B][M1]حق بود چون محیط و کعبه چو شط
[M2]نیست این دور ازان به هیچ نمط
[B][M1]تا کنی در محیط زان شط ره
[M2]گفت ولوا وجوهکم شطره
[B][M1]ره ز شط در محیط ببریدن
[M2]هست در شط محیط را دیدن
[A]
[B][M1]چون نه جسم است حق نه جسمانی
[M2]نه هیولاست نی هیولانی
[B][M1]باشد از حیز و جهت بیرون
[M2]وز حدود مشابهت بیرون
[B][M1]هست من حیث ذاته الأقدس
[M2]صفت او همین تجرد و بس
[B][M1]لیک چون در مراتب امکان
[M2]گشت ظاهر به صورت اعیان
[B][M1]در جهان هر صفت که معروف است
[M2]بی تقید به جمله موصوف است
[B][M1]هر چه باشد ز جنس خیر و جمیل
[M2]بین ز اوصاف ذات او بی قیل
[B][M1]وانچه نقصی بود در آن واقع
[M2]نیست قطعا به سوی حق راجع
[B][M1]بلکه هست آن به ذوق اهل سداد
[M2]از قصور قبول استعداد
[B][M1]پس دلالت بر آنکه وصف کمال
[M2]هست ز اوصاف ایزد متعال
[B][M1]حمد حق باشد و ستایش او
[M2]قابل مستعد ستایش گو
[B][M1]وانکه از قابل است شر و قبیح
[M2]نه ز حق بهر حق بود تسبیح
[B][M1]پی اظهار این مراد و مرام
[M2]وارد است از نبی علیه سلام
[B][M1]انما الخیر کله بیدیک
[M2]لکن الشر لا یعود الیک
[B][M1]حق هم از بهر کشف این مقصود
[M2]در کلام مجید خود فرمود
[B][M1]هیچ چیزی ز نامی و جامد
[M2]نیست الا مسبح و حامد
[A]
[B][M1]حمد تسبیح حق بدین قانون
[M2]که رسانیده شد به عرض اکنون
[B][M1]به لسان دلالت آمد و حال
[M2]نه به ترتیب لفظ و حرف و مقال
[B][M1]وین به سمع خرد شود مدرک
[M2]واندر این نیست هیچ کس را شک
[B][M1]لیک ارباب کشف و اهل عیان
[M2]در جماد و نبات و هر حیوان
[B][M1]نطق دیگر همی کنند اثبات
[M2]در جمیع مواطن و اوقات
[B][M1]همه مستند زنده و گویا
[M2]خالق خویش را به جان جویا
[B][M1]حمد و تسبیح حق همی گویند
[M2]راه قرب و رضا همی پویند
[B][M1]تیزگوشان که سمعشان مبدل
[M2]شد به سمع دگر ز نور ازل
[B][M1]حمد و تسبیح شان همی شنوند
[M2]گر چه اهل نظر نمی گروند
[B][M1]مرتضی گفت با رسول خدا
[M2]رفتم از مکه جانب صحرا
[B][M1]هیچ سنگ و درخت نامد پیش
[M2]که نگفتی سلام بی کم و بیش
[B][M1]ابن مسعود گفت وقت طعام
[M2]می شنیدیم از طعام کلام
[B][M1]به زبان فصیح و لفظ صریح
[M2]خوش همی گفت بهر حق تسبیح
[A]
[B][M1]گر چه آمد بسیط اصل کلام
[M2]باشد آن را مراتب و اقسام
[B][M1]هست اصل بسیط آن ز صفات
[M2]ز صفاتی که هست لازم ذات
[B][M1]حق تعالی حقایق اسرار
[M2]چون کند بهر قایلان اظهار
[B][M1]صفتی را که هست مبداء آن
[M2]کرده نامش کلام اهل لسان
[B][M1]پیش آن کو بود به علم علم
[M2]این کلام است متصف به قدم
[B][M1]باشد آری به حکم عقل سلیم
[M2]صفت ذات همچو ذات قدیم
[B][M1]گاهی آن بی توسط گفتار
[M2]آید اندر مراتب و اطوار
[B][M1]چون دلالات جمله موجودات
[M2]بر کمال صفات و وحدت ذات
[B][M1]گاهی اندر لباس لفظ و حروف
[M2]که مر او را قوالبند و ظروف
[B][M1]وین دو قسم است زانکه حرف و مقال
[M2]یا به حسن مدرک است یا به خیال
[B][M1]آنچه مدرک همی شود به حواس
[M2]ظاهر آمد به پیش عقل و قیاس
[B][M1]وانچه باشد حواس ازان قاصر
[M2]هست بر اهل کشف بس ظاهر
[B][M1]موطنش عالم مثال بود
[M2]آلت سمع آن خیال بود
[B][M1]گردد از سمع باطن آن مفهوم
[M2]سمع ظاهر بود ازان محروم
[B][M1]گفت و گوی فرشتگان با هم
[M2]باشد از حرف و صوت آن عالم
[B][M1]هر ملک را در او مثالی هست
[M2]که دهدشان در آن مقالی دست
[B][M1]متجسد شود در او ارواح
[M2]متروح شود در او شباح
[B][M1]هر چه آید فرو ز عالم جان
[M2]قالبی باشدش در آن میدان
[B][M1]وانچه بالا رود ز عالم گل
[M2]صورتی یابد اندر آن منزل
[B][M1]وحی تنزیل و رؤیت جبریل
[M2]هست احکام آن جهان بی قیل
[B][M1]نطق و تسبیح کز جماد و نبات
[M2]بشنوی یا ز عجم حیوانات
[B][M1]همه هست از خواص آن عالم
[M2]سمع و حس نیست اندر آن محرم
[B][M1]هر که را شد گشاده راه خیال
[M2]اندر آن عالمش دهند مجال
[B][M1]کانچه باشد شنیدنی شنود
[M2]رغم محجوب را بدان گرود
[B][M1]وانچه باشد ز دیدنی بیند
[M2]دامن از منکر دنی چیند
[B][M1]نسبت این جهان به آن چون است
[M2]از حد عقل و فهم بیرون است
[B][M1]گفت شارع کحلقت تلقی
[M2]فی فلات بعیدة الأرجا
[B][M1]شرح آن را کسی چه سان سنجد
[M2]نیست زانسان که در بیان گنجد
[B][M1]چون سخن را کشید رشته دراز
[M2]به سر رشته باید آمد باز
[B][M1]بود سر رشته ذکر بی ادبان
[M2]از پی عبرت ادب طلبان
[A]
[B][M1]دیگری زان فریق گویم کیست
[M2]آنکه در هر عمل به وسوسه زیست
[B][M1]نیست در راه دین وظیفه او
[M2]غیر وسواس در نماز و وضو
[B][M1]رو سوی کوزه و سبو نکند
[M2]جز در آب روان وضو نکند
[B][M1]خود چه آب روان که دریایی
[M2]دور قعری فراخ پهنایی
[B][M1]نقد دین در مدینه و مکه
[M2]یافت از دست ناقدان سکه
[B][M1]اینچنین جویها نبود آنجا
[M2]که بود فرض و عمقشان دریا
[B][M1]پس وضوی رسول و صحب کرام
[M2]چون وضوهای ما نبود تمام
[B][M1]شستن روی و دست و پا یک بار
[M2]فرض شد در شریعت مختار
[B][M1]بهر تکمیل آن دو بار دگر
[M2]گشت سنت ز فعل پیغمبر
[B][M1]غسل چارم کدام و پنجم چیست
[M2]غیر وسواس دیو مردم چیست
[B][M1]گر کسی گویدش مکن اسراف
[M2]نیست اسراف سیرت اشراف
[B][M1]عذر گوید که بر لب جویم
[M2]نیست اسراف هر چه می شویم
[B][M1]گر چه نبود سرف در آب روان
[M2]هست در نقد عمر ای نادان
[B][M1]حیف باشد ازین متاع شگرف
[M2]که به وسواس دیو گردد صرف
[B][M1]تن به لوث نجاست آلوده
[M2]به ز وسواس های بیهوده
[B][M1]دیو طبع است هر که وسوسه جست
[M2]فرخ آن کس که دل ز وسوسه شست
[B][M1]روی و ریش این همه چه می شویی
[M2]در نجاست گرفته ای گویی
[B][M1]غسل آن چون به محض شرع نبی ست
[M2]زان تجاوز کمال بی ادبیست
[B][M1]حق ازان صورت شریعت بست
[M2]که شود عادت طبیعت پست
[B][M1]شرع را چون به طبع بندی کار
[M2]از سر کوی شرع بندی بار
[B][M1]گر نه محکوم رأی خویشتنی
[M2]چند گرد هوای خویش تنی
[B][M1]طبع را پیشوای شرع کنی
[M2]شرع را کوست اصل فرع کنی
[B][M1]دل پسندی اسیر صد وسواس
[M2]داری از هم و لوث تن را پاس
[B][M1]دیده از خاک و خس بینباری
[M2]گرد بر پشت پای نگذاری
[A]
[B][M1]ابلهی رخت خود به خواب سپرد
[M2]رختش از تن کشید و دزد ببرد
[B][M1]جز ازاری که بودش اندر پای
[M2]کش ز بی قیمتی گذاشت به جای
[B][M1]چون متاعی که با بها باشد
[M2]آفت دزدش از قفا باشد
[B][M1]کاله آن به که کم عیاری او
[M2]کند از دزد پاسداری او
[B][M1]ساده دل چون ز خواب سر برداشت
[M2]دید گم گشته هر چه در بر داشت
[B][M1]دست خود برد سوی سر دو سه بار
[M2]نه کله باز یافت نی دستار
[B][M1]گفت اگر جامه رفت نبود باک
[M2]دلم از بی عمامگی شد چاک
[B][M1]زانکه نبود به چشم هیچ گروه
[M2]مرد را بی عمامه فر و شکوه
[B][M1]چون نیارست سر برهنه نشست
[M2]کرد بیرون ازار و در سر بست
[B][M1]که از آنجا که رسم شهر و ده است
[M2]کون برهنه ز سر برهنه به است
[B][M1]آنچه پوشیدنش ضرورت بود
[M2]بی ضرورت برهنه کرد و نمود
[B][M1]وانچه بنمودش به شرع رواست
[M2]یکدمش ز ابلهی برهنه نخواست
[B][M1]همچنین زاهد موسوس شهر
[M2]که ندارد ز شرع و سنت بهر
[B][M1]دفع وسواس کز سر تحقیق
[M2]فرض باشد به شرع اهل طریق
[B][M1]می گذارد ولی به غسل و وضو
[M2]می کند گاه شست و شوی غلو
[B][M1]غسل اعضا سه بار اگر چه بس است
[M2]شوید او آنقدر که دسترس است
[B][M1]چون ز کار وضو بپردازد
[M2]برود تا نماز آغازد
[A]
[B][M1]سوی وسواس او گراید دیو
[M2]همچو خون در رگش درآید ریو
[B][M1]گه بگوید نویت پی در پی
[M2]گه به لاحول سازد آن را طی
[B][M1]گه کند پست و گه بلند آهنگ
[M2]گه گزیند شتاب و گاه درنگ
[B][M1]گاه تا دوش ها برآرد دست
[M2]گه به پهلو فرو گذارد دست
[B][M1]گاه سر گاه ریش جنباند
[M2]گه چپ و راست رو بگرداند
[B][M1]کرد ورد نماز امام تمام
[M2]وان موسوس هنوز در احرام
[B][M1]خلق حیران که در چه کار است این
[M2]دیو خرم که یار غار است این
[B][M1]می کند از تکرر نیت
[M2]قصد کسب حضور جمعیت
[B][M1]لیک این معنی است بس مشکل
[M2]به یکی لحظه کی شود حاصل
[B][M1]کاش این فکر پیش ازین کردی
[M2]غم این کار پیش ازاین خوردی
[B][M1]هر که در خانه کرد خر تیمار
[M2]برد آسان به سوی منزل بار
[B][M1]وان که جو در سر بیابان داد
[M2]بارش آخر به پشت خویش نهاد
[A]
[B][M1]راهدانی مرید خود را دید
[M2]که به قصد نماز می کوشید
[B][M1]بهر تحریمه دست برمی داشت
[M2]باز ناکرده اش همی انگاشت
[B][M1]همچنین بارها مکرر کرد
[M2]شیخ را حال او مکدر کرد
[B][M1]گفت ای جاهل این طریقه کیست
[M2]امر حق یا نه قول و فعل نبیست
[B][M1]نیست کار تو کسب جمعیت
[M2]رو همی گو که کی کنم نیت
[B][M1]که سزاوار ریش و سبلت خویش
[M2]یا به مقدار حول و قوت خویش
[B][M1]یک دو گانه نماز بگزارم
[M2]صورت ظاهرش به جای آرم
[B][M1]پس به تکبیر دست ها بردار
[M2]کز تو کافی بود همین مقدار
[B][M1]تو کیی کز تو آن نماز آید
[M2]که قبول خدای را شاید
[B][M1]هر پریشان کجا به آسانی
[M2]جمع داند شد از پریشانی
[B][M1]سالها خون دیده باید خورد
[M2]تا شود فرد یکدم از خود مرد
[A]
[B][M1]خدمت مولوی چه صبح و شام
[M2]دارد اندر کتابخانه مقام
[B][M1]متعلق دلش به هر ورقی
[M2]در خیالش ز هر ورق سبقی
[B][M1]نه شبش را فروغی از مصباح
[M2]نه دلش را گشادی از مفتاح
[B][M1]نه به جانش طوالع انوار
[M2]تافته از مطالع اسرار
[B][M1]کرده کشاف بر دلش مستور
[M2]نور کشف و شهود و ذوق و حضور
[B][M1]از مقاصد ندیده کسب نجات
[M2]بی خبر از مواقف عرصات
[B][M1]از هدایه فتاده در خذلان
[M2]وز بدایه نهایتش حرمان
[B][M1]بی فروغ وصول تیره و تار
[M2]از فروع و اصول کرده شعار
[B][M1]گرد خانه کتابهای سره
[M2]از خری همچو خشت کرده خره
[B][M1]سوی هر خشت از آن که رو کرده
[M2]در فیضی به رخ برآورده
[B][M1]قصر شرع نبی و حکم نبی
[M2]جز بر آن خشت ها نکرده بنی
[B][M1]زان به مجلس زبان چو بگشاید
[M2]سخنش جمله قالبی آید
[B][M1]صد مجلد کتاب بنهاده
[M2]در عذاب مخلد افتاده
[B][M1]از مجلد ندیده غیر از پوست
[M2]پی نبرده به مغزها که در اوست
[B][M1]پوست آمد نصیب اهل حجاب
[M2]مغزها بهره اولواالالباب
[B][M1]مرد دانا ز خوان چو میوه خورد
[M2]افکند پوست تا بهیمه چرد
[B][M1]وان که باشد بهیمه سیرت و خوی
[M2]پوست چیند همی ز برزن و کوی
[B][M1]پوست جز کثرت برونی نیست
[M2]مغز جز وحدت درونی نیست
[B][M1]هر که را رو به کثرت است و برون
[M2]پشت او سوی وحدت است و درون
[B][M1]او به کثرت گرفته است آرام
[M2]کی رسد بوی وحدتش به مشام
[B][M1]تا نتابد ز صوب کثرت روی
[M2]در نیابد ز جذب وحدت بوی
[B][M1]سر وحدت همیشه وحدانیست
[M2]هر چه کثرت همه پریشانیست
[B][M1]مرد را سالها ز کثرت فرد
[M2]روی باید به سر وحدت کرد
[B][M1]تا شود جمع هم و همت وی
[M2]آفتابش رهد ز ظلمت فی
[B][M1]یکدم از خود جدا تواند بود
[M2]بی خود و با خدا تواند بود
[B][M1]سر پر اندیشه های گوناگون
[M2]لب پر افسانه دل پر از افسون
[B][M1]آید از طعن عامه احیانا
[M2]سوی مسجد جناب مولانا
[B][M1]با چنین حال باطن معمور
[M2]نیز خواهد زهی خیال و غرور
[B][M1]می کند بر دل این تمنا خوش
[M2]شرم باشد ازان عمامه و فش
[B][M1]با تو گفتم حدیث اشرف ناس
[M2]حال اراذل را ازان بشناس
[B][M1]این بود سیرت خواص انام
[M2]چون بود حال عام کالانعام
[B][M1]عام را خود ز شام تا به سحر
[M2]نیست جز خورد و خواب ذکر دگر
[B][M1]صلح و جنگش برای این باشد
[M2]نام و ننگش فدای این باشد
[B][M1]سخن از دخل و خرج داند و بس
[M2]شهوت بطن و فرج داند و بس
[B][M1]همتش نگذرد ز فرج و گلو
[M2]داند از امر فانکحوا و کلوا
[B][M1]گر تجارت کند نبندد بار
[M2]جز به عزم فریب شهر و دیار
[B][M1]ظلم او بر سر اجیر و رفیق
[M2]کم نباشد ز قاطعان طریق
[B][M1]ور زراعت کند به دشت و دره
[M2]یا به ده یا به شهر و باغ و تره
[B][M1]تخم حرص و هوای او یکسر
[M2]ندهد جز نکال و خسران بر
[B][M1]ور بود اهل صنعت و پیشه
[M2]غیر آتش نباشد اندیشه
[B][M1]که چه صنعت کند که سیم و زری
[M2]برباید ز دست بی هنری
[B][M1]ور بود اهل کیل و وزن و ذراع
[M2]نبودش ز آفتاب صدق شعاع
[B][M1]ز دلش غیر ازین نجوشد غم
[M2]که خرد بیش یا فروشد کم
[B][M1]این که گفتم حلال خوارانند
[M2]راستکاران و رستگارانند
[B][M1]گوش کن سیرت عوانان را
[M2]به تغلب درم ستانان را
[B][M1]نه چه گویم دگر مجالم نیست
[M2]بیش ازین قوت مقالم نیست
[B][M1]حرف ایشان خرد هجی نکند
[M2]زانکه اندیشه همگری نکند
[B][M1]کم دونان و سست دینان گیر
[M2]هم از آنان قیاس اینان گیر
[A]
[B][M1]به رهی تیز می گذشت کسی
[M2]دامنش را گرفت بوالهوسی
[B][M1]که روان باش نام خویش بگوی
[M2]لقب باب و مام خویش بگوی
[B][M1]گفت روزی که زادم از مادر
[M2]نام من قلتبان نهاد پدر
[B][M1]نام خود گفتمت تو هم به قیاس
[M2]نام آن هر دو را ازین بشناس
[B][M1]بسته خاطر به کار خویشتنم
[M2]بیش ازین نیست فرصت سخنم
[A]
[B][M1]جامی این وعظ و تلخگویی چند
[M2]خرده گیری و عیبجویی چند
[B][M1]شیوه واعظ آن بود که نخست
[M2]فعل خود را کند به قول درست
[B][M1]چون شود کار او موافق گفت
[M2]گر دهد پند غیر نیست شگفت
[B][M1]پای تا فرق جمله عیبی و عار
[M2]چه کنی عیب عمرو و زید شمار
[B][M1]زشت باشد که عیب خود پوشی
[M2]واندر افشای دیگران کوشی
[B][M1]کل به موی دروغ پوشد سر
[M2]که بود موی من چو سنبل تر
[B][M1]زند آنگه ز بس تبه گویی
[M2]طعنه بر شاهدان به کم مویی
[B][M1]شب عمرت به وقت صبح رسید
[M2]صبح شیب از شب شباب دمید
[B][M1]شیب کافورسای چون گردی
[M2]بر سرت بیخت گرد دم سردی
[B][M1]سردی آمد طبیعت کافور
[M2]چه کنی این طبیعت از وی دور
[B][M1]چرخ گردان جز این نمی داند
[M2]کاسیا بر سر تو گرداند
[B][M1]کس چو تو در سرای بیم و امید
[M2]ریش در آسیا نکرد سفید
[B][M1]منشین بیش ازین به زیر غبار
[M2]خیز و غسلی در آب دیده برآر
[B][M1]به طبیبان میار روی و مجوی
[M2]دارویی کان سیاه سازد موی
[B][M1]هست بهر بیاض موی علاج
[M2]پنبه برداشتن ز ریش حلاج
[B][M1]هست عیبی به هر سر مو شیب
[M2]اینک یک پیری و هزاران عیب
[B][M1]سالها گر تو در هنر کوشی
[M2]این همه عیب را چه سان پوشی
[B][M1]گشت موی سرت سفید چو شیر
[M2]شد زمانه تو را بشیر و نذیر
[B][M1]یا ز طفلی هنوز دیدت بهر
[M2]شیرت از سر گرفت مادر دهر
[B][M1]موی در سر سفیدی افکندت
[M2]سر مویی نمی شود پندت
[B][M1]می کنی از بیاض شعر اعراض
[M2]روز و شب شعر می بری به بیاض
[B][M1]گاه می خواهی از مداد امداد
[M2]می کنی شعر را چو شعر سواد
[B][M1]چون زمانه سواد شعر ربود
[M2]خود بگو از سواد شعر چه سود
[B][M1]شهر لهو است بگسل از وی خو
[M2]لیت شعری الی متی تلهو
[B][M1]چه زنی در ردیف و قافیه چنگ
[M2]کار بر خود کنی چو قافیه تنگ
[B][M1]هست نظمی لطیف عمر شریف
[M2]کش مرض قافیه ست و مرگ ردیف
[B][M1]دل گرو کرده ای به نظم سخن
[M2]فکر کار ردیف و قافیه کن
[B][M1]شعر بادیست کش کنند ابداع
[M2]از مفاعیل و فاعلات زراع
[B][M1]می کنی ز ابلهی و خودرایی
[M2]صبح تا شام باد پیمایی
[B][M1]کاملان چون در سخن سفتند
[M2]اعذب الشعر اکذبه گفتند
[B][M1]آنچه باشد جمال آن ز دروغ
[M2]پیش اهل بصیرتش چه فروغ
[B][M1]وادی شعر کی شود ذی زرع
[M2]گر نه آبش دهی ز منبع شرع
[B][M1]شعر مر شرع را چو فرع شود
[M2]چون نهد پا بلند شرع شود
[B][M1]ور ندارد ز عین شرع اثر
[M2]شعر نامش مکن که باشد شر
[A]
[B][M1]شعر در نفس خویشتن بد نیست
[M2]پیش اهل دل این سخن رد نیست
[B][M1]ناله من ز خست شرکاست
[M2]تن چو نالم، ز شر ایشان کاست
[B][M1]پیش ازین فاضلان شعر شعار
[M2]کسب کردی فضایل بسیار
[B][M1]بودی آراسته به فضل و هنر
[M2]بودی آزاده از فضول سیر
[B][M1]حکمت و اصل و فرع ورزیده
[M2]به ترازوی شرع سنجیده
[B][M1]مستمر بر مکارم اخلاق
[M2]مشتهر در مجامع آفاق
[B][M1]طیب انفاس شان مروح روح
[M2]جنبش کلکشان کلید فتوح
[B][M1]همه را دل ز همت عالی
[M2]از قناعت پر از طمع خالی
[B][M1]وه کز ایشان بجز فسانه نماند
[M2]جز سخن هیچ در میانه نماند
[B][M1]کیست شاعر کنون یکی مدبر
[M2]که نداند ز جهل هر از بر
[B][M1]نکند فرق شعر را ز شعیر
[M2]راحت خلد را ز رنج سعیر
[B][M1]همت او خسیس و طبع لئیم
[M2]همه آفاق را حریف و ندیم
[B][M1]روز و شب کو به کوی و جای به جای
[M2]می دود چون سگان سوخته پای
[B][M1]تا کجا بو برد که یک دو سه کس
[M2]گشته جمع از سر هوا و هوس
[B][M1]کرده ترتیب عیش را اسباب
[M2]از شراب و کباب و چنگ و رباب
[B][M1]افکند خویش را به مکر و دروغ
[M2]پیش آن جمع چون مگس در دوغ
[B][M1]کاسه ای چند زهر مارکند
[M2]با همه جنگ و کارزار کند
[B][M1]ژاژ خاید ظرافت انگارد
[M2]هرزه گوید لطیفه پندارد
[B][M1]بس که آید ازان گروه درشت
[M2]سیلی اش بر قفا و بر رو مشت
[B][M1]بدر آید ازان میانه که بود
[M2]پس سر سرخ و چشمخانه کبود
[B][M1]با چنان چشمخانه و پس سر
[M2]روی از آنجا نهد به جای دگر
[B][M1]ننهاده ست هیچ کس خوانی
[M2]در همه شعر بهر مهمانی
[B][M1]که نرفته ست تا سر خوانش
[M2]ننشسته طفیل مهمانش
[B][M1]نگرفته ست کس پی گشتی
[M2]کنج باغی و جانب دشتی
[B][M1]که نجسته سراغ وی از پی
[M2]طی نکرده بساط عشرت وی
[B][M1]زو یکی گر به غار کرده فرار
[M2]ثانی اثنین گشته در بن غار
[B][M1]ور دو کس زو به استغاثه شده
[M2]از عقب ثالث ثلاثه شده
[B][M1]ور سه کس از جفاش پی زده گم
[M2]چون سگ کهف گشته رابعهم
[B][M1]قصه کوتاه هیچ فرد و فریق
[M2]زو نرسته به حیله های دقیق
[B][M1]گشته زین گونه خست و ابرام
[M2]شعر مذموم و شاعران بدنام
[B][M1]هر که مخذول و خاسرش خوانند
[M2]خوشتر آید که شاعرش خوانند
[B][M1]لطف شاعر اگر چه مختصر است
[M2]جامع صد هزار شین و شر است
[B][M1]نیست یک خلق و سیرت مذموم
[M2]که نگردد ازین لقب مفهوم
[A]
[B][M1]دو سفیه زبان به هرزه گشای
[M2]به تعصب شدند و هرزه درای
[B][M1]آن یکی رو به دیگری آورد
[M2]گفت ای در نکال و خسران فرد
[B][M1]هر کجا در زمانه دشنامی
[M2]رفته بر لفظ خاص یا عامی
[B][M1]یا نرفته ست لیک می شاید
[M2]که کس از وی زبان بیالاید
[B][M1]همه را کردم اندر انبانی
[M2]تحفه همچو تو گران جانی
[B][M1]آن دگر یک زبان به هرزه گشاد
[M2]داد دشنام و ناسزا می داد
[B][M1]هر چه از روی بغض و کین می گفت
[M2]ناسزا گوی اولین می گفت
[B][M1]هست اینها همه در انبان درج
[M2]تا به کی می کنی ز انبان خرج
[B][M1]چون زبان را همی کنی جنبان
[M2]چیزی آور که نیست در انبان
[B][M1]همچنین هر چه عقل و وهم و خیال
[M2]نقش بندد ز جنس شر و وبال
[B][M1]اسم شاعر به عرف اهل زمان
[M2]هست بی اشتباه شامل آن
[B][M1]گر چه عدس برون امکان است
[M2]همه درجش درون انبان است
[B][M1]شاعری گر چه دلپذیرم نیست
[M2]طرفه حالی کز آن گزیرم نیست
[B][M1]نکته الشعیر قد یؤکل
[M2]و یذم در عرب شده ست مثل
[B][M1]مضرب آن مثل منم امروز
[M2]بهر خویش آن مثل زنم امروز
[B][M1]می کنم عیب شعر و می گویم
[M2]می زنم طعن مشک و می بویم
[B][M1]طعنه بر شعر هم به شعر زنم
[M2]قیمت و قدر آن بدو شکنم
[B][M1]چه کنم در سرشت من اینست
[M2]وز ازل سرنوشت من اینست
[B][M1]بهر این آفریده اند مرا
[M2]جانب این کشیده اند مرا
[B][M1]هر چه حق ساخت طوق گردن من
[M2]کی توانم کشید ازان گردن
[A]
[B][M1]آدمی را همیشه معتقد است
[M2]که مگر آفریده بهر خود است
[B][M1]هر چه او را فتد مناسب حال
[M2]داندش از قبیل خیر و کمال
[B][M1]وانچه پنداردش منافی آن
[M2]داردش از مقوله نقصان
[B][M1]لیکن این اعتقاد عین خطاست
[M2]زانکه او آفریده بهر خداست
[B][M1]حق پی هر چه آفرید او را
[M2]نیست امکان بر آن مزید او را
[B][M1]در حقیقت کمال او آنست
[M2]کز وجودش مراد یزدانست
[B][M1]حق نخواهد ز هستی اشیا
[M2]جز ظهور صفات یا اسما
[B][M1]هر چه در عرصه جهان پیداست
[M2]هدف حکم اسمی از اسماست
[B][M1]گر نباشد وجود او بالفرض
[M2]حکم آن اسم کی پذیرد عرض
[B][M1]ولهذا رسول کرد خطاب
[M2]پیش ازین با معاشر اصحاب
[B][M1]گفت اگر ناید از شما عملی
[M2]که در آن باشد از گنه خللی
[B][M1]آفریند خدا خطاکیشان
[M2]که گناه آید و خطا زیشان
[B][M1]تا کنند از گناه استغفار
[M2]حکم غفار را کنند اظهار
[A]
[B][M1]بود بیرون ز نشئه املاک
[M2]که کنند این دقیقه را ادراک
[B][M1]لاجرم گاه خلقت آدم
[M2]می زدند از غرور و دعوی دم
[B][M1]کای خدا با مسبحیم تو را
[M2]سبحه خوانان مصلحیم چرا
[B][M1]ز آب و گل صورتی برانگیزی
[M2]کاید از وی فساد و خونریزی
[B][M1]فاضل اینجا به پیشگاه قبول
[M2]چیست حکمت ز خلقت مفضول
[B][M1]گل بود خار و خس چه کار آید
[M2]پیش عنقا مگس چه کار آید
[B][M1]علم الله آدم الأسما
[M2]کلها ای حقایق الأشیا
[B][M1]اسم حق پیش صاحب عرفان
[M2]نیست الا حقایق اعیان
[B][M1]کرد اسما تمام تعلیمش
[M2]کرد اوصاف ذات تفهیمش
[B][M1]بعد ازان گفت مر ملائکه را
[M2]انبئونی بهذه الأسما
[B][M1]همه گشتند منحرف ز غرور
[M2]همه گفتند معترف به قصور
[B][M1]ما علمنا وراء ما علمت
[M2]ما فهمنا خلاف ما فهمت
[B][M1]صنعت توست آفرینش ما
[M2]رحمت توست علم و بینش ما
[B][M1]هر چه ما را نموده ای دانیم
[M2]هیچ بر وی فزود نتوانیم
[B][M1]پس به آدم رسید بار دوم
[M2]از خدا این ندا که انبئهم
[B][M1]بالأسامی التی بهم ظهرت
[M2]چون ز اسرارشان بود خبرت
[B][M1]آدم از امر حق زبان بگشاد
[M2]شرح آن نامها یکایک داد
[B][M1]زانکه هست از تمامی اشیا
[M2]آدمی کل و مابقی اجزا
[B][M1]هر چه در جزو هست در کل هست
[M2]جزو را کوته است از کل دست
[B][M1]نیست در هیچ جزو کل به کمال
[M2]هست در کل جمیع اجزا حال
[B][M1]کل چو گردد به ذات خود دانا
[M2]همه معلوم او شود اجزا
[B][M1]ور شود جزو نیز مدرک خویش
[M2]ننهد پا ز دانش خود پیش
[B][M1]گر چه علمش به خود شود حاصل
[M2]به دگر جزوها بود جاهل
[A]
[B][M1]آدمی چیست برزخی جامع
[M2]صورت خلق و حق در او واقع
[B][M1]نسخه مجمل است و مضمونش
[M2]ذات حق و صفات بیچونش
[B][M1]متصل با دقایق جبروت
[M2]مشتمل بر حقایق ملکوت
[B][M1]باطنش در محیط وحدت غرق
[M2]ظاهرش خشک لب به ساحل فرق
[B][M1]یک صفت نیست از صفات خدا
[M2]که نه در ذات او بود پیدا
[B][M1]هم علیم است و هم سمیع و بصیر
[M2]متکلم مرید و حی و قدیر
[B][M1]همچنین از حقایق عالم
[M2]همه چیزی بود در او مدغم
[B][M1]خواهی افلاک و خواهی ارکان گیر
[M2]خواه کان یا نبات و حیوان گیر
[B][M1]صورت نیک و بد نوشته در او
[M2]سیرت دیو و دد سرشته در او
[B][M1]گرنه مرآت وجه باقی بود
[M2]از چه رو شد فرشته را مسجود
[B][M1]بود عکس جمال حضرت پاک
[M2]اگر ابلیس پی نبرد چه باک
[B][M1]هر چه در گنج کنت کنز نهان
[M2]بود، در وی خدا نمود عیان
[B][M1]خلق را در ظهور پیدایی
[M2]هستی اوست علت غایی
[B][M1]زانکه عرفان بود سبب آن را
[M2]و اوست مظهر کمال عرفان را
[A]
[B][M1]گفت داوود با خدای به راز
[M2]کای مبرا ز افتقار و نیاز
[B][M1]چیست حکمت در آفرینش خلق
[M2]که ازان قاصر است بینش خلق
[B][M1]گفت بودم پر از گهر گنجی
[M2]مخفی از چشم هر گهر سنجی
[B][M1]خود به خود در خود آن همه گوهر
[M2]دیدمی بی توسط مظهر
[B][M1]خواستم کان جواهر مکنون
[M2]بنمایم ز ذات خود بیرون
[B][M1]تا که بیرون ازین نشیمن راز
[M2]گردد احکامشان ز هم ممتاز
[B][M1]همه یابند سوی هستی راه
[M2]از خود و غیر خود شوند آگاه
[B][M1]آفریدم گهرشناسی چند
[M2]تا گشایند ازان گهرها بند
[B][M1]گوهر حسن را کنند اظهار
[M2]تا شود گرم عشق را بازار
[B][M1]روی خوبان بداند بیارایند
[M2]عشق عشاق ازان بیفزایند
[B][M1]چیست آن گنج، گنج ذات خدا
[M2]وان جواهر، جواهر اسما
[B][M1]بود اسما نهفته اندر ذات
[M2]شد عیان از ظهور موجودات
[B][M1]داشت اسما جمال پنهانی
[M2]لیکن از رتبه های امکانی
[B][M1]شد ز یک جلوه آن جمال نهان
[M2]ظاهر اندر مظاهر امکان
[B][M1]هر جمال و کمال فرخنده
[M2]که بود در جهان پراکنده
[B][M1]پرتو آن کمال دان و جمال
[M2]بهر تفصیل رتبه اجمال
[B][M1]صفت علم را ببین مثلا
[M2]جلوه گر در مجالی علما
[A]
[B][M1]علم حق است کامده ست پدید
[M2]لیکن اندر مراتب تقیید
[B][M1]علم یاد آرد استناد به حق
[M2]چون بود حق ز قیدها مطلق
[B][M1]یا بود مستند به حق زان رو
[M2]که برآید به صورت من و تو
[B][M1]قسم اول بود به نسبت ذات
[M2]مستمرالثبوت و الاثبات
[B][M1]نشود متصف به قسم دگر
[M2]جز به وقت ظهور و در مظهر
[B][M1]هر لنعلم که هست در قرآن
[M2]قسم ثانی بود مصحح آن
[B][M1]ور نه قسم نخست از ادراک
[M2]از حدوث و عروض باشد پاک
[B][M1]ذکرالعلم مع کلا قسمیه
[M2]فرعوا سایر الصفات علیه
[A]
[B][M1]بود جمله شئون حق ز ازل
[M2]مندرج در تعین اول
[B][M1]همه بالذات متحد با هم
[M2]همه در ضمن یکدگر مدغم
[B][M1]همه در ستر جمع متواری
[M2]همه از فرق و حکم او عاری
[B][M1]در میانشان تعدد و تمییز
[M2]خارجا منتفی و علما نیز
[B][M1]بعد ازان در تعین ثانی
[M2]شد مفصل شئون پنهانی
[B][M1]شد حقایق ز یکدگر ممتاز
[M2]امتیازی درون پرده راز
[B][M1]امتیازی ز روی علم فقط
[M2]ز امتیازات خارجی منحط
[B][M1]وز پی آن حقایق مذکور
[M2]آمد از موطن بطون به ظهور
[B][M1]گر چه بودند باطن اندر ذات
[M2]ظاهر ذات بود چون مرآت
[B][M1]عکس باطن نمود در ظاهر
[M2]گشت امکان وجوب را ساتر
[B][M1]واجب از عکس صورت باطن
[M2]منصبغ شد به صبغ هر ممکن
[B][M1]متعدد به پیش چشم شهود
[M2]بود واحد به ذات لیک نمود
[B][M1]ز اختلاف تنوعات ظهور
[M2]شد مراتب عوالم مشهور
[B][M1]اولا عالم عقول و نفوس
[M2]وز پی آن مثال بس محسوس
[B][M1]زین عوالم باسرها اسما
[M2]نشد الا جدا جدا پیدا
[B][M1]بود هر شخص شخصی از اشخاص
[M2]زین عوالم به اسم دیگر خاص
[B][M1]آمد آیینه جمله کون ولی
[M2]همچو آیینه ای نکرده جلی
[B][M1]ننمود اندر او به وجه کمال
[M2]صورت ذوالجلال و الافضال
[B][M1]زانکه بود این تفرق عددی
[M2]مانع از سر جمعی احدی
[B][M1]گشت آدم جلای این مرآت
[M2]شد عیان ذات او به جمله صفات
[B][M1]مظهری گشت کلی و جامع
[M2]سر ذات و صفات ازو لامع
[B][M1]متجلی شد اندرین مظهر
[M2]همه اسما به رنگ یکدیگر
[B][M1]شد تفاصیل کون را مجمل
[M2]بر مثال تعین اول
[B][M1]به وی این دایره مکمل شد
[M2]آخرین نقطه عین اول شد
[B][M1]مصحفی گشت جامع آیات
[M2]هستی اش غایت همه غایات
[A]
[B][M1]هیچ موجود نیست در عالم
[M2]که شناسد حقیقت آدم
[B][M1]داند آدم حقیقت همه چیز
[M2]عین حق را حقیقت همه نیز
[B][M1]بیند آن عین را به چشم عیان
[M2]گشت ظاهر به صورت اعیان
[B][M1]غیر ازو در جهان نبیند هیچ
[M2]آشکار و نهان نبیند هیچ
[B][M1]لیکن این دولتی نه آسان است
[M2]بلکه خاص خواص انسان است
[B][M1]جانب آن اشارتیست نهفت
[M2]آن امانت که حضرت حق گفت
[B][M1]بر سماوات و ارض و ما فی البین
[M2]قد عرضنا الامانت فابین
[B][M1]لیس فی الکون کائنا ماکان
[M2]کافل حملها سوی الانسان
[B][M1]غیر انسان کسش نکرد قبول
[M2]زانکه انسان ظلوم بود و جهول
[B][M1]ظلم او آنکه هستی خود را
[M2]ساخت فانی بقای سرمد را
[B][M1]جهل او آنکه هر چه جز حق بود
[M2]صورت آن ز لوح دل بزدود
[B][M1]نیک ظلمی که عین معدلت است
[M2]نغز جهلی که مغز معرفت است
[B][M1]ای نکرده دل از علایق صاف
[M2]مزن از دانش حقایق لاف
[B][M1]زانکه در عالم خدا دانی
[M2]جهل علم است و علم نادانی
[A]
[B][M1]حد انسان به مذهب عامه
[M2]حیوانیست مستوی القامه
[B][M1]پهن ناخن برهنه پوست ز موی
[M2]به دو پا رهسپر به خانه و کوی
[B][M1]هر که را بنگرند کاینسان است
[M2]می برندش گمان که انسان است
[B][M1]وان که خود را گمان برد ز خواص
[M2]می فزاید بر این معانی خاص
[B][M1]شیخ خود بین برد ز نادانی
[M2]ظن که آن شد کمال انسانی
[B][M1]که کند خانقاه و صومعه جای
[M2]واکشد پا ز باغ و راغ و سرای
[B][M1]کند اسباب شیخی آماده
[M2]بنشیند به روی سجاده
[B][M1]ابلهی چند گرد او گردند
[M2]تابع کرد و ورد او گردند
[B][M1]بر خلایق مقدمش دارند
[M2]هر چه گوید مسلمش دارند
[B][M1]صد کرامت به نام او سازند
[M2]تا سلیمی به دامش اندازند
[B][M1]مقتدای زمانه خواجه فقیه
[M2]با درون خبیث و نفس سفیه
[B][M1]حفظ کرده ست چند مسئله ای
[M2]در پی افکنده از خران گله ای
[B][M1]سینه پر کینه دل پر از وسواس
[M2]کرده ضایع به گفت و گوی انفاس
[B][M1]عمر خود کرده در خلاف و مرا
[M2]صرف حیض و نفاس و بیع و شرا
[B][M1]گشته مشعوف لایجوز و یجوز
[M2]مانده عاجز به کار دین چو عجوز
[B][M1]با چنین کار و بار کرده قیاس
[M2]خویشتن را که هست اکمل ناس
[B][M1]همچنین تا به درزی و جولاه
[M2]همه زین گونه اند روی به راه
[B][M1]هر کسی را به خود گمان آنست
[M2]که همین اوست آن که انسانست
[B][M1]جنبش هر کسی ز جای وی است
[M2]روی هر کس به فکر و رای وی است
[A]
[B][M1]نحویی گفت در حضور عوام
[M2]«کان » گه ناقص است و گاهی تام
[B][M1]تام از اسم بهره ور باشد
[M2]لیک همواره بی خبر باشد
[B][M1]وان که ناقص بود خبردار است
[M2]خبرش همچو اسم ناچار است
[B][M1]عامیی بانگ برکشید که هی
[M2]مولوی قول منعکس تا کی
[B][M1]بی خبر را به عکس خوانی تام
[M2]با خبر را به نقص رانی نام
[B][M1]تام آن کس بود که با خبر است
[M2]ناقص آن کز خبر نه بهره ور است
[B][M1]خبر آمد دلیل آگاهی
[M2]جهل برهان نقص و گمراهی
[B][M1]پیش ارباب دانش و عرفان
[M2]کی بود این تمامی آن نقصان
[B][M1]صوفیی بود دور بنشسته
[M2]عقد صحبت ز خلق بگسسته
[B][M1]لب گشاد و در حقیقت سفت
[M2]گفت خوش نکته ای که نحوی گفت
[B][M1]کامل و تام آن بود الحق
[M2]که در اسم حق است مستغرق
[B][M1]ساخت حق ز اسم خویش بهره ورش
[M2]نیست از حال ماسوا خبرش
[B][M1]وان که ناقص فتاد اسم خدا
[M2]نکندش بی خبر ز غیر و سوا
[B][M1]نشود محو اسم حق اثرش
[M2]باشد از غیر اسم حق خبرش
[B][M1]متکلم سه و کلام یکی
[M2]نیست کس را درین مقام شکی
[B][M1]هر کسی زان کلام کامده پیش
[M2]معنیی خواسته مناسب خویش
[B][M1]وین خلافی که می شود مفهوم
[M2]هست ناشی ز اختلاف فهوم
[A]
[B][M1]پیر دهقان چو دانه گندم
[M2]در زمین بهر کشت سازد گم
[B][M1]هفته ای را ز زیر خاک کثیف
[M2]بر زند سر یکی گیاه ضعیف
[B][M1]چون ازین حال بگذرد یکچند
[M2]شود از تربیت قوی و بلند
[B][M1]بعد ازان خوشه آورد بر سر
[M2]دانه در وی هنوز تازه و تر
[B][M1]نورسی گر درین همه احوال
[M2]کند از پیر سالخورده سؤال
[B][M1]کین چه چیز است، در مقابل آن
[M2]غیر گندم نیایدش به زبان
[B][M1]لیک پوشیده نیست مردم را
[M2]کانچه خاصیت است گندم را
[B][M1]هست در وی هنوز بالقوه
[M2]فهی بالفعل غیر ممحوه
[B][M1]نه ازو نان پزد کسی و نه آش
[M2]نشود صرف در وجوه معاش
[B][M1]اسم گندم لبیب ذو تمییز
[M2]به تجوز کند بر او تجویز
[B][M1]لیک چون پخته و رسیده شود
[M2]به سرا و دکان کشیده شود
[B][M1]نام گندم محاسب ارزاق
[M2]به حقیقت بر او کند اطلاق
[B][M1]آدمی را شود طعام و غذی
[M2]بلکه او را شود تمام مذی
[B][M1]هستی خود کند در او فانی
[M2]سر برآرد ز جیب انسانی
[B][M1]همچنین هر که از زمین و بال
[M2]نکشیده ست سر به اوج کمال
[B][M1]چون گیاه فتاده بر خاک است
[M2]نام مردم بر او نه ز ادراک است
[B][M1]مگر از تاب علم و آب عمل
[M2]همه احوال او شود مبدل
[B][M1]گردد از وی صفات نقصان گم
[M2]چون گیاهی که می شود گندم
[B][M1]شود اندر خدای همواره
[M2]چون غذا محو در غذا خواره
[B][M1]بر بنی نوع خود شود فایق
[M2]آن که این اسم را بود لایق
[B][M1]لیک گر بازجویی آن انسان
[M2]که بود فعل و سیرتش این سان
[B][M1]یابیش زیر گنبد دولاب
[M2]همچو سیمرغ و کیمیا نایاب
[A]
[B][M1]سالها شد که روی در دیوار
[M2]دل برآرم به گرد شهر و دیار
[B][M1]تا بیایم نشان آدمیی
[M2]کاید از وی نسیم محرمیی
[B][M1]بروم خاک پای او باشم
[M2]نقد جان زیر پای او پاشم
[B][M1]یک زمان یکزبان شوم با او
[M2]دو بگویم دو بشنوم با او
[B][M1]چشم باشم چو مجلس آراید
[M2]گوش باشم چو نکته فرماید
[B][M1]دیدنش از خدا دهد یادم
[M2]کند از دیدن خود آزادم
[B][M1]سخنش را چو جا کنم در گوش
[M2]سازدم از سخنوری خاموش
[B][M1]وه کزین کس نشانه پیدا نیست
[M2]اثری در زمانه قطعا نیست
[B][M1]ور کسی را برم گمان که وی است
[M2]چون شود ظاهر آنچنان که وی است
[B][M1]یابمش معجبی به خود مغرور
[M2]طورش از اهل دین و دانش دور
[B][M1]نه ازین کار در دلش دردی
[M2]نه ازین راه بر رخش گردی
[B][M1]نه ز علم و دراستش خبری
[M2]نه ز سر وراثتش اثری
[B][M1]سخن او به غیر دعوی نی
[M2]همه دعوی و هیچ معنی نی
[B][M1]کار او روز و شب خلاف هوا
[M2]ورد او صبح و شام نفی سوا
[B][M1]آن هوا را کند خلاف ولی
[M2]که بود عشق حضرت مولی
[B][M1]وان سوا را کند به نفی ز جان
[M2]که بود غیر او نه غیر خدای
[B][M1]طالبان را شود به توبه دلیل
[M2]بنماید به سوی زهد سبیل
[B][M1]توبه از آمدن به خانه او
[M2]زهد از خوان لولیانه او
[B][M1]چون پی گفتگو نهد مجلس
[M2]تا شود مایه بخش هر مفلس
[B][M1]به یکی لحظه سازدش روزی
[M2]مایه غیبت شبانروزی
[B][M1]رهنما نیست آن که راهزن است
[M2]بر سر راه خلق چاه کن است
[B][M1]چون شود گم به سوی حق ره ازو
[M2]هست شیطان نعوذ بالله ازو
[B][M1]گر کسی را بود شکیبایی
[M2]وقت تنهایی است و یکتایی
[B][M1]خانه در کوی انزوا کردن
[M2]رو به دیوار عزلت آوردن
[B][M1]دل به یکباره در خدا بستن
[M2]خاطر از فکر خلق بگسستن
[B][M1]بر در دل نشستن از پی پاس
[M2]تا به بیهوده نگذرد انفاس
[B][M1]ور ز غوغای نفس اماره
[M2]از جلیسی نباشدت چاره
[B][M1]شو انیس کتابهای نفیس
[M2]انها فی الزمان خیر جلیس
[B][M1]مصحفی جوی روشن و خوانا
[M2]راست چون طبع مردم دانا
[B][M1]وز حدیث صحیح مصطفوی
[M2]ناشی از خلق و سیرت نبوی
[B][M1]نسخه ای چون بخاری و مسلم
[M2]که ز سقم و علل بود سالم
[B][M1]وز تفاسیر آنچه مشهور است
[M2]که ز تحریف مبتدع دور است
[B][M1]وز اصول و فروع شرع هدی
[M2]آنچه الیق نماید و اولی
[B][M1]وز فنون ادب چو نحو و چو صرف
[M2]آنچه باشد در آن علوم شگرف
[B][M1]وز رسالات اهل کشف و شهود
[M2]وز مقالات اهل ذوق و وجود
[B][M1]آنچه باشد به عقل و فهم قریب
[M2]که شود منکشف به فکر لبیب
[B][M1]وز دواوین شاعران فصیح
[M2]وز مقولات ناظمان ملیح
[B][M1]آنچه قبضت کند به بسط بدل
[M2]چه قصاید چه مثنوی چه غزل
[B][M1]چون تو را جمع گردد این اسباب
[M2]روی دل ز اختلاط خلق بتاب
[B][M1]گوشه ای گیر و گوش با خود دار
[M2]دیده عقل و هوش با خود دار
[B][M1]بگذر از نفس و صاحب دل باش
[M2]حسب الامکان مراقب دل باش
[B][M1]از کلام و حدیث غیرهما
[M2]بهره وقت خود بگیر اما
[B][M1]نه چنان کان به غفلت انجامد
[M2]دل به غیر خدای آرامد
[B][M1]نیست مانند عمر را مپسند
[M2]صرف آن جز به یار بی مانند
[B][M1]صرفه در صرف عمر کن حرفه
[M2]که ز کوشش فزون بود صرفه
[A]
[B][M1]چون ز نفس و حدیثش آیی تنگ
[M2]به کلام قدیم کن آهنگ
[B][M1]مصحفی جو چو شاهد مهوش
[M2]بوسه زن در کنار خویشش کش
[B][M1]شاهد گلعذار و مشکین خط
[M2]چهره آراسته به عجم و نقط
[B][M1]بلکه باغ بهشت و روضه حور
[M2]سبزه اش مشک و تربتش کافور
[B][M1]جدولش چون چهار جوی بهشت
[M2]فیض بخش از چهار سوی بهشت
[B][M1]گرد جدول نقوش اعشارش
[M2]رسته گلهاست گرد انهارش
[B][M1]سوره هایش همه قصار و طوال
[M2]قصرها زان بهشت فرخ فال
[B][M1]کرده همواره زان قصور شگرف
[M2]جلوه حوران قاصرات الطرف
[B][M1]سر هر سوره بر مثال دری
[M2]که ازان در توان بر آن گذری
[B][M1]رسد از هر دری گه و بیگه
[M2]طالبان را صلا که بسم الله
[B][M1]عشر او کرده نشر بر و نوال
[M2]خمس او گشته شمس اوج کمال
[B][M1]آیتش غایت امانی کون
[M2]وقف بر وی همه معانی عون
[B][M1]کلماتش مفرق ظلمات
[M2]حرفها ظرفهای فیض حیات
[B][M1]چون بروج نجوم سیاره
[M2]متجزی شده به سی پاره
[B][M1]جزو جزوش حقایق اسرار
[M2]هر یکی را دقایق بسیار
[B][M1]به کنار این نگار فرخ فر
[M2]چون در آری به غیر او منگر
[B][M1]صرف او کن حواس جسمانی
[M2]وقف او کن قوای روحانی
[B][M1]دل به معنی زبان به لفظ سپار
[M2]چشم بر خط و نقط و عجم گذار
[B][M1]گوش ازو معدن جواهر کن
[M2]هوش ازو مخزن سرائر کن
[B][M1]در ادایش مکن زبان کج مج
[M2]حرفهایش ادا کن از مخرج
[B][M1]دور باش از تهتک و تعجیل
[M2]کام گیر از تأمل و ترتیل
[B][M1]رغم طبع جهول و نفس عجول
[M2]جهد در عرض کن نه اندر طول
[B][M1]رخت خویش از میانه بیرون بر
[M2]پی به وحدتسرای بیچون بر
[B][M1]خویش را چون درخت موسی دان
[M2]کامد از وی کلام حق به میان
[B][M1]سمع خود را به حکم شرع و قیاس
[M2]عین سمع خدای پاک شناس
[B][M1]گر کند جست و جوی حجت کس
[M2]حصر و هوالسمیع حجت بس
[B][M1]هست رشحی دگر ازین منبع
[M2]کنت سمعا له فبی یسمع
[B][M1]بار خود دور کن که جز باری
[M2]در میان نیست سامع و قاری
[B][M1]به زبان درخت و سمع کلیم
[M2]می کند عرض خود کلام قدیم
[B][M1]زین شهود آنچه سازدت مهجور
[M2]دیو رهزن بود مشو مغرور
[B][M1]به خدا بر ز شر دیو پناه
[M2]که خداگفت فاستعذ بالله
[A]
[B][M1]هست حق را دو اسم کارگزار
[M2]هر یکی را مظاهر بسیار
[B][M1]مظهر آن خلاف مظهر این
[M2]آن سوی کفر خوانده وین سوی دین
[B][M1]آن دو اسم اسم هادی است و مضل
[M2]فاش گفتم که حل شود مشکل
[B][M1]مظهر آن نبی و اتباعش
[M2]مظهر این بلیس و اشیاعش
[B][M1]آن هدایت کند به صدق و صواب
[M2]وین دلالت کند به کفر و حجاب
[B][M1]آنت خواند به قرب و نزدیکی
[M2]وینت راند به بعد و تاریکی
[B][M1]روی آن در صیانت خاطر
[M2]روی این در عمارت ظاهر
[B][M1]استعاذت که امر کرد بدان
[M2]ایزدت در قرائت قرآن
[B][M1]اولا آن بود که از ره دل
[M2]رو به هادی کنی ز اسم مضل
[B][M1]سر ذلت نهی به خاک نیاز
[M2]که تویی کارساز کارم ساز
[B][M1]زیر حکم مضل مفرسایم
[M2]آن من باش تا بیاسام
[B][M1]ثانیا آنکه که از ره صورت
[M2]نکند نفس و دیو مغرورت
[B][M1]هر چه در وی ضلالتی بینی
[M2]دامن از وی تمام درچینی
[B][M1]وانچه در وی هدایتی یابی
[M2]روی همت به سوی او تایی
[B][M1]ثالثا آنکه این خجسته کلام
[M2]به زبان آوری به صدق تمام
[B][M1]تا زبان چون جوارح و ارکان
[M2]استعاذت کند به وفق جنان
[B][M1]نه که گویی اعوذ و تازی تیز
[M2]سوی شیطان و نفس شورانگیز
[B][M1]نه که گویی اعوذ و آری روی
[M2]سوی بدسیرتان ناخوشخوی
[B][M1]تا ز هر بد عنانت کوته نیست
[M2]یک اعوذت اعوذبالله نیست
[B][M1]بلکه آن پیش صاحب عرفان
[M2]نیست الا اعوذ بالشیطان
[B][M1]گاه گویی اعوذ و گه لاحول
[M2]لیک فعلت بود مکذب قول
[B][M1]بر دهان جام زهر مرگ آمیز
[M2]بر زبان آنکه می کنم پرهیز
[B][M1]چند باشی به حیله و تلبیس
[M2]منزل دیو و سخره ابلیس
[B][M1]سوی خویشت دو اسبه می راند
[M2]به زبانت اعوذ می خواند
[B][M1]طرفه حالی که دزد بیگانه
[M2]گشته همراه صاحب خانه
[B][M1]می کند همچو او فغان و نفیر
[M2]در به در کو به کو که دزد بگیر
[B][M1]استعاذت ازان گدا آموز
[M2]که سگ ترک چون شود کین توز
[B][M1]به تک از سگ گریز گیرد پیش
[M2]رو نهد سوی ترک نیک اندیش
[B][M1]خویش را افکند به خرگاهش
[M2]کند از عجز خویش آگاهش
[B][M1]که خدا را برس به فریادم
[M2]ور نه سگ می کند ز بنیادم
[B][M1]ترک چون ضعف حال او بیند
[M2]زاری و ابتهال او بیند
[B][M1]در جوار خودش پناه دهد
[M2]ایمن از سگ سرش به راه دهد
[A]
[B][M1]ای خدا کمترین گدای توام
[M2]چشم بر خوان کبریای توام
[B][M1]می رسم بر در تو هر روزه
[M2]شی ء لله زنان به دریوزه
[B][M1]نفس و شیطان که خصم دین منند
[M2]چون سگان خفته در کمین منند
[B][M1]گر چنین خوار و بی کسم نگرند
[M2]پوست بر من چو پوستین بدرند
[B][M1]از بد این سگان امانم ده
[M2]هر چه آنم به است آنم ده
[A]
[B][M1]چون زبان و جنان و ارکان را
[M2]که تصرف در آنست شیطان را
[B][M1]به تعوذ چنانکه می دانی
[M2]پاک گردی ز لوث شیطانی
[B][M1]ز آیت لایمسسه الا
[M2]آمدی در شمار مستثنا
[B][M1]مس دیو رجیم را یله کن
[M2]به دل و جان مساس بسمله کن
[B][M1]چون ز دیو رجیم رفتی راه
[M2]بسمل نفس کن به بسم الله
[B][M1]ایمن از دیو و فارغ از شیطان
[M2]قربت حق طلب بدین قربان
[A]
[B][M1]با که از بسمله ست حرف نخست
[M2]بر بواقی ازان ترفع جست
[B][M1]که ز رفعت گذشت و خفض گزید
[M2]به چنین رفعتی ز خفض رسید
[B][M1]به تواضع چو ساخت خود را پست
[M2]حق گرفتش بدان ترفع دست
[B][M1]پست شو پست تا بلند شوی
[M2]بهره بفکن که بهره مند شوی
[B][M1]دانه اول فتاد پست به خاک
[M2]تا ازان سر کشید بر افلاک
[B][M1]چون خود از جیب کسر بر زد سر
[M2]آن صفت شد به جار او منجر
[B][M1]زانکه مجرور خویش را جار است
[M2]خو گرفتن ز جار ناچار است
[B][M1]هر که دارد ز خصلتی مایه
[M2]اثر آن رسد به همسایه
[B][M1]کرد گویی بدین حیث اشعار
[M2]آن که الجار گفت ثم الدار
[B][M1]فقر خواهی به اهل فقر نشین
[M2]همنشینی به اهل فقر گزین
[B][M1]تا کنی کسب ازان فریق اثری
[M2]گر چه زان کسب نبودت خبری
[B][M1]طبع دزدد ز یار بهتر خوی
[M2]نافه گیرد ز مشک اذفر بوی
[B][M1]عامل اندر حروف بسمله نیست
[M2]غیر «بی » از حروف عامله نیست
[B][M1]از عمل نیست یک نفس خالی
[M2]از عمل یافت منصب عالی
[B][M1]درجات رفیع در دو سرا
[M2]مبتنی بر عمل فتاد تو را
[B][M1]رو ز قرآن الیه یصعد خوان
[M2]کش بود تا به یرفعه میدان
[B][M1]تا بدانی که طیب از کلمات
[M2]یعنی ارواح ناجی از ظلمات
[B][M1]چون به اوج بقا کنند صعود
[M2]جز به قدر عمل نخواهد بود
[B][M1]«بی » که بنشست در مقام «الف »
[M2]چون خلیفه به جای مستخلف
[B][M1]آنچه مستخلف از ترفع شان
[M2]داشت بنمود در خلیفه عیان
[B][M1]طول قد الف ازین معنی
[M2]می نماید کنون ز صورت «بی »
[B][M1]ور نه «بی » در مواضع دیگر
[M2]منخفض بود و نافراخته سر
[B][M1]پادشاهان خلیفگان حق اند
[M2]در خلافت همه بر این نسق اند
[B][M1]هر چه دارند اتصاف بدو
[M2]ز اقتدار و نفاذ امر علو
[B][M1]وصف های حق است عز و جل
[M2]گشته ظاهر ولی به قدر محل
[A]
[B][M1]«الف » اسم پیشتر از «با»
[M2]بود بسیار ظاهر و پیدا
[B][M1]«بی » چو آمد پدید الف در بسم
[M2]مختفی گشت همچو جان در جسم
[B][M1]بود پیش از وجود خلق جهان
[M2]سر وحدت چنانکه بود عیان
[B][M1]حکم کثرت چو یافت وصف ظهور
[M2]سر وحدت شد اندر آن مستور
[B][M1]نور وحدت ز کثرت ظاهر
[M2]گر چه بس ظاهر است و بس قاهر
[B][M1]لیک شیطان به مکر و زرق و حیل
[M2]پوشد آن را ز دیده احول
[B][M1]اینست آن سر که سایلی آگه
[M2]از نبی در حروف بسم الله
[B][M1]چون ز نا بودن «الف » پرسید
[M2]گفت شیطانش از میان دزدیدن
[A]
[B][M1]هر تعین که گشت لا حق ذات
[M2]هست معدود در عداد صفات
[B][M1]ذات با هر تعین تنها
[M2]اسم آمد ز جمله اسما
[B][M1]ور بود با تعینات تمام
[M2]اسم جامع همی نهندش نام
[B][M1]لفظ الله و صورت کامل
[M2]اسم این اسم دان و زین مگسل
[B][M1]فابتداء الکلام بسم الله
[M2]کان بالکامل الذی حاذاه
[B][M1]ابتدا و انتها که قرآن راست
[M2]هر دو شرح کمال انسان راست
[B][M1]ختم بر ناس و ابتدا از ناس
[M2]قدر انسان ازین میان بشناس
[B][M1]وصف او لایزال و لم یزل است
[M2]اول الفکر و آخرالعمل است
[B][M1]این بود شأن علت غایی
[M2]جهد کن کین مقام را شایی
[A]
[B][M1]هست اسم وجود حق رحمان
[M2]باعتبار العموم للاعیان
[B][M1]رحمتی در کمال بسط و سعت
[M2]مستفاد از «و رحمتی و سعت »
[B][M1]نیست غیر از وجود عام مفاض
[M2]بر حقایق ز واهب فیاض
[B][M1]اسم رحمان ازان بود مشتق
[M2]لفظ او خاص و معنیش مطلق
[B][M1]لفظ او بی وقوع سهو و غلط
[M2]می شود بر خدا مقول فقط
[B][M1]لیک معنیش شامل و عام است
[M2]کون را گشته خوان انعام است
[B][M1]عکس اینست حکم اسم رحیم
[M2]باعتبار الخصوص و التعمیم
[B][M1]هست اسم وجود حق اما
[M2]متخصص به موجب اشیا
[B][M1]بخشد از خوان رحمت القصه
[M2]طالبان وجود را حصه
[B][M1]لفظش افتاد بی خلاف و شقاق
[M2]بر حق و خلق جایزالاطلاق
[A]
[B][M1]به تعوذ چو پاک کردی راه
[M2]متوسل شدی به بسم الله
[B][M1]وقت آن شد که شاهد لاریب
[M2]بر تو جولان کند ز حجله غیب
[B][M1]بینی آن شاهد نگارین را
[M2]کرده در بر شعار مشکین را
[B][M1]آفتاب بلند از سایه
[M2]بسته بر روی خویش پیرایه
[B][M1]از اولواالایدی اش رسیده شعار
[M2]بهر نظاره اولواالابصار
[B][M1]وز پی خلعت بنی العباس
[M2]از حریر حروف کرده لباس
[B][M1]تا در آن کسوتش ببیند هوش
[M2]چشم بنهاده بر دریچه گوش
[B][M1]چون کشی از سرش حریر حروف
[M2]ظهر و بطنش شود تو را مکشوف
[B][M1]ظهر و بطن است جمله قرآن را
[M2]از پی یکدیگر بجوی آن را
[B][M1]ظهر و بطن است و بطن بطن یقین
[M2]همچنین تا به سبع یا سبعین
[B][M1]لفظ را چون کنی به ظهر قیاس
[M2]قشر و مغزند پیش خرده شناس
[B][M1]ظهر را هم به بطن چون نگری
[M2]همچنین قشر و مغزشان شمری
[B][M1]بطن سابق چو قشر لاحق را
[M2]بطن لاحق چو مغز سابق را
[B][M1]تا به پای عمل ز قشر عبور
[M2]نکنی نفتدت به مغز عثور
[B][M1]هست ماندن به قشر دأب دواب
[M2]مغز جو مغز چون اولواالالباب
[B][M1]ای بسا کس که هم به قشر نخست
[M2]باز ماند و به مغز راه نجست
[B][M1]چون بهایم به پوست شد خرسند
[M2]آدمی سان ز مغز پوست نکند
[B][M1]از کلام خدا به لفظ رسید
[M2]لفظ دانست و لفظ خواند و شنید
[B][M1]ظهر قرآن بر او نکرد ظهور
[M2]بطن ها ماند در بطون مستور
[B][M1]یافت گنجی طلسم او نشکست
[M2]جز به نقش طلسم او ننشست
[B][M1]دیده از گنج خشت بر دیوار
[M2]خشت دیوار گنج کرده شمار
[B][M1]نور عقلش نگشته راهنمای
[M2]که یکی خشت برکند از جای
[B][M1]بگشاید رهی به جانب گنج
[M2]شود از نقد گنج گوهر سنج
[B][M1]حق ازان حبل خواند قرآن را
[M2]تا بگیری به سان حبل آن را
[B][M1]بدرآیی ز چاه نفس و هوا
[M2]کنی آهنگ عالم بالا
[B][M1]نه که آیی به مال و جاه فرو
[M2]از بلندی روی به چاه فرو
[B][M1]رسن آمد کزین نشیمن پست
[M2]به در آیی در آن رسن زده دست
[B][M1]تو بدان دست و پای خود بستی
[M2]واندر این تنگ جای بنشستی
[A]
[B][M1]رب تال یفوه بالقرآن
[M2]و هو یفضی به الی الخذلان
[B][M1]خواجه را نیست جز تلاوت کار
[M2]لیکن آن طرد و لعنت آرد بار
[B][M1]لعنت است اینکه بهر لهجه و صوت
[M2]شود از تو حضور خاطر فوت
[B][M1]فکر حسن غنا برد هوشت
[M2]متکلم شود فراموشت
[B][M1]نشود بر دل تو تابنده
[M2]کین کلام خداست یابنده
[B][M1]باده نوشی مدام با اوباش
[M2]تا شود صاف حلق تو ز خراش
[B][M1]حلق باید ز خلط بلغم پاک
[M2]گر بود معده پر حرام چه باک
[B][M1]لعنت است اینکه سازدت پی سیم
[M2]روز و شب با امیر و خواجه ندیم
[B][M1]مجلس ناکسان بیارایی
[M2]تا بدان یک دو خرده بربایی
[B][M1]خانه شان مزبله ست و قرآن نور
[M2]دار این نور را ز مزبله دور
[B][M1]شرم بادت که بهر مزبله ای
[M2]سازی از نور قدس مشعله ای
[B][M1]لعنت است اینکه همت تو تمام
[M2]گشت مصروف لفظ و حرف کلام
[B][M1]نقد عمرت ز فکرت معوج
[M2]خرج شد در رعایت مخرج
[B][M1]صرف کردی همه حیات سره
[M2]در قراآت سبعه و عشره
[B][M1]گر شود مدی از ادای تو کم
[M2]حرف غم در دلت شود مدغم
[B][M1]فوت کردی سعادت سرمد
[M2]غم نخوردی برابر یک مد
[B][M1]همچنین هر چه از کلام خدا
[M2]جز خدا قبله دل است تو را
[B][M1]موجب لعن و مایه طرد است
[M2]جبذا مقبلی کز آن فرد است
[B][M1]معنی لعن چیست مردودی
[M2]به مقامات بعد خوشنودی
[B][M1]هر که ماند از خدا به یک سر مو
[M2]آمد اندر مقام بعد فرو
[B][M1]گر چه ملعون نشد ز حق مطلق
[M2]هست ملعون به قدر بعد از حق
[B][M1]زانکه اندر مقام یکتایی
[M2]نیست مو را مجال گنجایی
[A]
[B][M1]مبتلایی به عشق بدخویی
[M2]داشت باریک نام هندویی
[B][M1]بعد عمری شبی ز بخت بلند
[M2]آمد آن صید وحشی اش به کمند
[B][M1]بود با او به هم خوش و خندان
[M2]کامد آواز حلقه بر سندان
[B][M1]کیست گفتار درین شب تاریک
[M2]گفت کمتر غلام تو باریک
[B][M1]گفت روز کز کمال نزدیکی
[M2]گر چه مویی شوی ز باریکی
[B][M1]نیست امکان آنکه ره یابی
[M2]زین در آن به که روی برتابی
[A]
[B][M1]حکم لعنت ز فعل بی اخلاص
[M2]نیست با قاریان قرآن خاص
[B][M1]بس مصلی که در میان نماز
[M2]می کند بر خدای عرض نیاز
[B][M1]چون در صدق نیست باز بر او
[M2]می کند لعنت آن نماز بر او
[B][M1]این بود حال سایر قربات
[M2]چون صیام و قیام و حج و زکات
[B][M1]هر چه اخلاص نیست اکسیرش
[M2]گر زر ناب کم ز مس گیرش
[B][M1]چیست اخلاص آنکه کسب و عمل
[M2]پاک سازی ز شوب نفس دغل
[B][M1]نه در آن صاحب غرض باشی
[M2]نه ازان طالب عوض باشی
[B][M1]کیسه خود ازو بپردازی
[M2]سایه خود بر او نیندازی
[B][M1]حول خود از میانه برداری
[M2]قوت خود تمام بگذاری
[B][M1]حول و قوت ز فضل حق بینی
[M2]گل حکمت ز باغ حق چینی
[B][M1]بخشش محض بینی اش ز خدا
[M2]بر تو جاری شده ز وهب عطا
[B][M1]لیک با این همه خجل باشی
[M2]فعل ناکرده منفعل باشی
[B][M1]زانکه آن فعل گر چه فضل حق است
[M2]مبتنی بر قضای ما سبق است
[B][M1]مظهر آن تویی و در ظاهر
[M2]ساری احکام مظهر و سایر
[B][M1]گر چه خالیست فعل حق ز خلل
[M2]ناقص آمد عمل ز نقص محل
[B][M1]آب باران که فصل فروردین
[M2]آمد از آسمان به سوی زمین
[B][M1]بود شیرین ولی به عرصه دشت
[M2]شور شد چون به خاک شوره گذشت
[B][M1]بود جان بخش بوی باد شمال
[M2]که وزید از مهب لطف و جمال
[B][M1]بر بیابان گرم کرد مرور
[M2]یافت اسم سموم و نعت حرور
[A]
[B][M1]مرد مخلص نگشته از خود پاک
[M2]باشد اخلاص او همه اشراک
[B][M1]نفسش از چرک شرک ناشده صاف
[M2]دارد اخلاص را به خویش مضاف
[B][M1]نیست پیش محقق آگاه
[M2]مخلصان را جز این خطر در راه
[B][M1]چون رهاند حقش ز نفس دغل
[M2]کسر لامش شود به فتح بدل
[B][M1]بود مخلص کنون شود مخلص
[M2]دهدش مخلصی ز خود مخلص
[B][M1]بلکه چون خود ز نفس ناکس رست
[M2]کسر او فتح و فتح او کسر است
[B][M1]گر به اخلاص خود شود حاضر
[M2]بیند اخلاص حق ز خود ظاهر
[B][M1]مخلص آید ولی به حق نه به خود
[M2]به حق آموزد این سبق نه به خود
[B][M1]مخلص مخلصی که در قرآن
[M2]انبیا راست نازل اندر شان
[B][M1]در عبارت بود دو صیغه ولی
[M2]در حقیقت بود به یک معنی
[A]
[B][M1]خس و خاشاک بین که در تگ پا
[M2]می رود لحظه لحظه جای به جا
[B][M1]جنبش خس اگر ز خس دانی
[M2]رخش در کوی شرک می رانی
[B][M1]ور نبینی به غیر جنبش باد
[M2]وز خس و جنبشی نیاری یاد
[B][M1]غرقه موج بحر توحیدی
[M2]خسرو بارگاه تفریدی
[B][M1]ور همی بینی اش ز باد اما
[M2]دانی از جنبش خسش پیدا
[B][M1]عارف کاملی ز اهل طریق
[M2]کرده منزل به ذوره تحقیق
[A]
[B][M1]بار دیگر چو برد حضرت شاه
[M2]از خراسان سوی عراق سپاه
[B][M1]گفت من بعد شاه فرخنده
[M2]به خراسان نمی رسد زنده
[B][M1]شاه آمد به تخت بار دگر
[M2]مرد شهزاده پیشتر ز پدر
[B][M1]بعد ازو شاه سالهای دراز
[M2]زیست بر تختگاه حشمت و ناز
[B][M1]هر دو حکمش خلاف واقع شد
[M2]محنت و رنج خواجه ضایع شد
[B][M1]این و امثال این بسی احکام
[M2]منعکس شد ز گردش ایام
[B][M1]لیک قطعا خجل نمی گردند
[M2]زین صفت منفعل نمی گردند
[B][M1]شد مبین ز جرئت اینان
[M2]کالحیاء شعبه من الایمان
[B][M1]جفر اگر هست حکمت نبویست
[M2]مقتبس از چراغ مصطفویست
[B][M1]جز به نور متابعت حاشا
[M2]که شود از جمال پرده گشا
[B][M1]جفر دان زمانه مست و جنب
[M2]پیش بنهاده زین مقوله کتب
[B][M1]نه ز احوال عاقبت ترسان
[M2]نه ز اسباب عافیت پرسان
[B][M1]چند حرفی نوشته پهلوی هم
[M2]وز عدد زیرشان نهاده رقم
[B][M1]بسته بر خود تخیلی باطل
[M2]یکسر از حیله خرد عاطل
[B][M1]مر ورا دقت اهل دل را دق
[M2]چیست این جفر جعفر صادق
[B][M1]جعفر صادق از تو بیزار است
[M2]صادقان را ز کاذبان عار است
[B][M1]صدق زین است و کذب شین و چه شین
[M2]هر دو ضدین غیر مجتمعین
[B][M1]طرفه تر آنکه اهل جاه و جلال
[M2]که ندارند در زمانه مثال
[B][M1]به خرد گر چه در جهان سمراند
[M2]این زخارف ازین خران بخرند
[B][M1]آن جواهر که فاضلان سفتند
[M2]وان معارف که عارفان گفتند
[B][M1]همه در گوش هوششان باد است
[M2]طبعشان ز اجتناب ازان شاد است
[B][M1]کهنه خوانند جمله را و قدید
[M2]کی بود در قدید ذوق جدید
[B][M1]چند خاییدن قدید کسان
[M2]لب به نوباوه جدید رسان
[B][M1]من ندانم که این جدید کجاست
[M2]ذوق نوباه جدید که راست
[B][M1]مدعی کز جدید می لافد
[M2]تار و پود جدید می بافد
[B][M1]کهنه بگذاشت نا رسیده به نو
[M2]کهنه را ریخت نو نکرده درو
[B][M1]بی نو و کهنه بر زمین مانده
[M2]هم ازان رانده هم ازین مانده
[B][M1]در تلاوت اگر به چشم شهود
[M2]متکم تو را شود مشهود
[B][M1]مده از نفس ضال و دیو مضل
[M2]به تفاصیل لفظ و معنی دل
[B][M1]بلکه چشم شهود بر حق دوز
[M2]وز فروغش چراغ جان افروز
[B][M1]خوش نباشد که یار پیش نظر
[M2]تو نظر افکنی به جای دگر
[B][M1]با تو معشوق خفته در آغوش
[M2]تو سپاری به نامه او هوش
[B][M1]نامه در هجر نزهت بصر است
[M2]لیک یوم التلاق درد سر است
[B][M1]چون رسد روز وصل دست به یار
[M2]نامه را جای به سر دستار
[B][M1]ور شوی از جمال او محجوب
[M2]فکر در نامه کردن آید خوب
[B][M1]لیک فکری که در سراچه روح
[M2]بگشاید هزار باب فتوح
[B][M1]از عهود قدیم یاد دهد
[M2]صد در فیض را گشاد دهد
[B][M1]یوسف جانت را به رفع حجب
[M2]برهاند از این غیابه جب
[B][M1]شوق دیرینه را بجنباند
[M2]رویت از ماسوا بگرداند
[B][M1]بر تو تابد سرائر توحید
[M2]بر تو ریزد جواهر تفرید
[B][M1]گنج اسرار را شوی گنجور
[M2]دست احرار را شوی دستور
[B][M1]پی به دروازه نجات بری
[M2]می ز پیمانه حیات خوری
[B][M1]نه که از نهر عذب دور افتی
[M2]مرغ کوری به آب شور افتی
[B][M1]همچو این ابلهان بی فرجام
[M2]که به زرق فسون درین ایام
[B][M1]دم خبرت ز علم جفر زنند
[M2]تار تزویر گرد جفر تنند
[B][M1]می دهند از کمال بی عونی
[M2]صد خبر از حوادث کونی
[B][M1]همه مستنبط از کتاب خدای
[M2]همه مستخرج از بواطن آی
[B][M1]نه بر آنها ز روی عقل دلیل
[M2]نه بدان ها ز کوی نقل سبیل
[B][M1]سر به سر ز اقتضای فهم ردی
[M2]مبتنی بر قواعد عددی
[B][M1]ابتنایی تهی ز جزم و ز ظن
[M2]بلکه از بیت عنکبوت اوهن
[B][M1]هیچ از آنها به وفق واقع نه
[M2]وز یکی نور صدق لامع نه
[B][M1]قدوه این فریق بی توفیق
[M2]که سپرده ست شیوه تحقیق
[B][M1]سالها محنت و عنا برده
[M2]واندر این فن کتابها کرده
[B][M1]از کلام مجید کرد آگاه
[M2]که فلان شاهزاده بعد از شاه
[B][M1]وارث ملک و مال خواهد بود
[M2]عمر او دیر سال خواهد بود
[B][M1]بلکه گیرد به طالع میمون
[M2]چند کشور دگر ز شاه فزون
[B][M1]واندر این باب فصلی آماده
[M2]کرد و آورد پیش شهزاده
[A]
[B][M1]سگکی می شد استخوان به دهان
[M2]کرده ره بر کنار آب روان
[B][M1]بس که آن آب صاف و روشن بود
[M2]عکس آن استخوان در آب نمود
[B][M1]برد بیچاره سگ گمان که مگر
[M2]هست در آب استخوان دگر
[B][M1]لب چو بگشاد سوی آن به شتاب
[M2]استخوانش از دهان فتاد در آب
[B][M1]نیست را هستی توهم کرد
[M2]بهر آن نیست هست را گم کرد
[A]
[B][M1]گازری در در نواحی بغداد
[M2]بود در کار گازری استاد
[B][M1]بر لب دجله گازری کردی
[M2]روزی خود ز گازری خوردی
[B][M1]بر لب آب دایما می دید
[M2]که کلنگی بزرگ می گردید
[B][M1]کرمکی چون ز آب بنمودی
[M2]نول کردی دراز و بربودی
[B][M1]به همان از جهان قناعت داشت
[M2]غیر آن جمله باد می پنداشت
[B][M1]داشت با عز من قنع پیوند
[M2]بود پروازگاهش اوج بلند
[B][M1]خوار ناکرده ذل من طمعش
[M2]بود بی ذلت طمع شبعش
[B][M1]ناگهان روزی از هوا بازی
[M2]تیز پری بلند پروازی
[B][M1]کرد سوی کبوتری آهنگ
[M2]نای او را گرفت سخت به چنگ
[B][M1]از سر همت بلند که داشت
[M2]اندکی خورد و بیشتر بگذاشت
[B][M1]از کرم نیست مدخلی کردن
[M2]خوان نهادن تمام خود خوردن
[B][M1]به ازان سفره حفره آتش
[M2]که نشد زو گرسنه ای دل خوش
[B][M1]چون بدید آن کلنگ ساده نهاد
[M2]آتشی در نهاد او فتاد
[B][M1]گفت من خود به جثه زو بیشم
[M2]شیوه او چرا نیندیشم
[B][M1]باد ازین کار و بار خویشم شرم
[M2]که به کرمی شوم چنین دلگرم
[B][M1]همه عالم پر از وحوش و طیور
[M2]چند باشم به کرمکی مغرور
[B][M1]بعد ازین همتی به کار کنم
[M2]لایق خویشتن شکار کنم
[B][M1]به جهان در دهم صلای کرم
[M2]خود خوردم طعمه و خورانم هم
[B][M1]این بگفت و گشاد بال چو باز
[M2]از زمین کرد بر هوا پرواز
[B][M1]از قضا دید کز میان هوا
[M2]شد مطوق حمامه ای پیدا
[B][M1]کرد بر وی به سان باز کمین
[M2]تا فرو گیردش به چنگل کین
[B][M1]سرنگون شد ز بخت بد فرمای
[M2]در غدیری فتاد پر گل و لای
[B][M1]ماند در لای و گل پر و بالش
[M2]شد به ادبار مبدل اقبالش
[B][M1]دید گازر و شکاریی بی فخ
[M2]گفت به به که نیک شد مطبخ
[B][M1]بر گرفتش روان و با دل شاد
[M2]رو به خلوتسرای خویش نهاد
[B][M1]کرد شخصی سؤال ازو به شگفت
[M2]کین چه مرغ است در جوابش گفت
[B][M1]این کلنگیست کرده شهبازی
[M2]خورده زین صنعت تبه بازی
[B][M1]ساخته از پی شکار فنی
[M2]کرده خود را شکار همچو منی
[B][M1]هر که افزون کشد قدم ز گلیم
[M2]افکند خویش را به ورطه بیم
[B][M1]باز را در شکار بودن به
[M2]جغد را جغدوار بودن به
[A]
[B][M1]فرخ آن کس که وار خود بشناخت
[M2]کار خود را به وار خود پرداخت
[B][M1]شد به حکمت بلند آوازه
[M2]گام بیرون نزد ز اندازه
[B][M1]متقارب نهاد در ره گام
[M2]متجانب ز طفره نظام
[B][M1]هر که زد طفره از سر صرفه
[M2]تا به مقصد رسد به یک طرفه
[B][M1]نرسیدش به پای مقصد دست
[M2]گردن و پشت هر دو خرد شکست
[B][M1]مرغ نورس نگشته نیرومند
[M2]می پرد ز اوج آشیان بلند
[B][M1]می زند پر شر و بال و بال
[M2]می کند چرب گربه را چنگال
[B][M1]ور تو گویی که همت عالی
[M2]کز هوا و هوس بود خالی
[B][M1]طلب مقصد بلند کند
[M2]میل مقصود ارجمند کند
[B][M1]از امور دنی به بیهوده
[M2]نکند دامن خود آلوده
[B][M1]خوش نباشد که باز شه پرور
[M2]به هوای مگس گشاید پر
[B][M1]بد نماید که شیر آهو جوی
[M2]به شکار شکال آرد روی
[B][M1]گویم آری ولی حکیم ازل
[M2]که بود حکم او بری ز خلل
[B][M1]بهر هر مقصدی رهی بنمود
[M2]سوی هر خانه ای دری بگشود
[B][M1]طالبان را به لطف کرد خطاب
[M2]گفت فأتوا البیوت من ابواب
[B][M1]گر تو از در روی مبارک باد
[M2]تاج فضلت کلاه تارک باد
[B][M1]ور گذاری در و ز بام روی
[M2]هدف طعن خاص و عام شوی
[B][M1]طشت رسوائیت فتد از بام
[M2]دیگ اندیشه تو ماند خام
[B][M1]من نمی گویمت به کعبه مرو
[M2]همت خود مکن به کعبه گرو
[B][M1]می روی زادگیر و راحله جوی
[M2]روز و شب در قفای قافله پوی
[B][M1]ور نه غولی شوی بیابانی
[M2]هم ز کعبه هم از وطن مانی
[B][M1]بلکه فرسوده پای و خونین دل
[M2]باز گردی ز اولین منزل
[A]
[B][M1]به تمنای سیر و نیت گشت
[M2]واعظی بر حدود غور گذشت
[B][M1]بامدادان به مسجدی برخاست
[M2]بهر حضار مجلسی آراست
[B][M1]صفت کعبه و فضیلت حج
[M2]به براهین بیان نمود و حجج
[B][M1]نکته ها گفت جمله عشق آمیز
[M2]بیتها خواند جمله شوق انگیز
[B][M1]غوریی کش ز عشق لم یزلی
[M2]بود سری درون جان ازلی
[B][M1]چون ز واعظ شنید آن سخنان
[M2]جست از جای خویش نعره زنان
[B][M1]وصف خانه شنید و مستانه
[M2]خاست بر یاد صاحب خانه
[B][M1]چند باشی تو نیز افسرده
[M2]جنبشی کن اگر نه یی مرده
[B][M1]جنبشی نی که آب و گل جنبد
[M2]بل کز آب و گل تو دل جنبد
[B][M1]پای بیرون نهد ازین گل و آب
[M2]روی در مستقر حسن ماب
[B][M1]شعله بر زد ز سینه آتش او
[M2]جانب کعبه شد عنان کش او
[B][M1]کهنه گرگاو در برابر داشت
[M2]گرد در پا و کرک در بر داشت
[B][M1]در کفش زاد نی و راحله نی
[M2]همرهش کاروان و قافله نی
[B][M1]پرس پرسان که کعبه کو و کجاست
[M2]وز ره او نشان راست کراست
[B][M1]دو سه فرسنگ رفت بس بی سنگ
[M2]وین جهان فراخ بر وی تنگ
[B][M1]پایدان پاره پای آبله شد
[M2]معده از رنج جوع در گله شد
[B][M1]آتش شوق او نشست فرو
[M2]شست از وصل کعبه دست فرو
[B][M1]ای بسا آتشی که ناگه جست
[M2]پرورش چون نیافت زود نشست
[B][M1]شرری را که جست ز آهن و سنگ
[M2]بی فروزینه مشکل است درنگ
[B][M1]وز فروزینه چون مدد یابد
[M2]بهره ای از بقای خود یابد
[B][M1]ور تو با هیمه اش دهی پیوند
[M2]شعله گردد به قدر هیمه بلند
[B][M1]تا به حدی که عالم افروزد
[M2]هر چه یابد ز خشک و تر سوزد
[B][M1]گیرد آنسان زبانه او زور
[M2]که نماند نشاندنش مقدور
[B][M1]همچنین جذبه کز درون خیزد
[M2]به گریبان جان درآویزد
[B][M1]گر چه باشد ضعیف و زود زوال
[M2]یابد از تربیت جمال و کمال
[B][M1]باید اول که بر خبر باشی
[M2]تا که آن جذبه از چه شد ناشی
[B][M1]منشأش را ز دست نگذاری
[M2]روی همت به سوی او آری
[B][M1]گوش داری ز شر اضدادش
[M2]کنی از اهل جذبه امدادش
[B][M1]هر که یابی ازان نمد کلهش
[M2]تاج سازی به فرق خاک رهش
[B][M1]خانه گیری به کوی و برزن او
[M2]نگذاری ز چنگ دامن او
[B][M1]یار از یار خلق دزدد و خوی
[M2]میوه از میوه رنگ گیرد و بوی
[B][M1]پهلوان باش و داد کار بده
[M2]یا نه پهلو به پهلوانی نه
[B][M1]پهلوانی که از زبردستی
[M2]باشدش پای بر سر هستی
[B][M1]افکند از فغان و شیون تو
[M2]بار هستی ز دوش و گردن تو
[A]
[B][M1]پهلوانی ز پر دلان عجم
[M2]می زد اندر طواف کعبه قدم
[B][M1]دید گریان مخنثی بر خاک
[M2]روی بنهاده پیرهن زده چاک
[B][M1]نوحه ای برگرفته عالم سوز
[M2]کای گنه بخش معذرت آموز
[B][M1]از گنه گر چه کوه البرزم
[M2]به کمال کرم بیامرزم
[B][M1]پهلوان را بسوخت دل گفتا
[M2]کای خداوند مکه و بطحا
[B][M1]لطف کن داد این مخنث ده
[M2]یا گناهش به گردن من نه
[B][M1]ور نه از بیم تو بخواهد مرد
[M2]داغ حرمان به گور خواهد برد
[B][M1]گر چنین پهلوان نباشد یافت
[M2]روی از همرهان نشاید تافت
[B][M1]هر که یابی ز طور او بویی
[M2]کش بود جذب حق سر مویی
[B][M1]رشته صحبتش ز کف مگذار
[M2]زانکه موییست در رسن بسیار
[B][M1]هر که تنها رود چو آن غوری
[M2]باز گردد به درد و رنجوری
[A]
[B][M1]مرد غوری گرسنه و تشنه
[M2]رمقی در تن از حیاتش نه
[B][M1]لنگ لنگان به خانه روی نهاد
[M2]هر که پرسید ازو جوابش داد
[B][M1]که زدم گام تا توانستم
[M2]بازگشتم همینکه دانستم
[B][M1]که به کعبه نمی رسم امروز
[M2]تا به کعبه بسی رهست هنوز
[B][M1]از سه فرسنگ شد درونم خون
[M2]چون توانم هزار رفتن چون
[B][M1]بعد ازین کنج عزلتی گیرم
[M2]رو به دیوار محنتی میرم
[B][M1]چون نیامد به دست صحبت یار
[M2]واکشم پا ز صحبت اغیار
[A]
[B][M1]کل من کان یوثر العزله
[M2]حصل العزلت بلا مهله
[B][M1]چون بود عزلتت ز صحبت به
[M2]پا ز صحبت به کنج عزلت نه
[B][M1]عزلت آمد کلید گنج شهود
[M2]عزلت آمد علاج رنج وجود
[B][M1]اندر او عز و لت که متصل است
[M2]آن لت نفس عز جان و دل است
[B][M1]عینش از علم و «ز» ز زهد شناس
[M2]یعنی او راست علم و زهد اساس
[B][M1]نیست بی «عین » علم جز زلت
[M2]نست بی «زای » زهد جز علت
[B][M1]یافتن عز زین دو حرف عزلت تو
[M2]نیست بی این دو حرف جز لت تو
[A]
[B][M1]عزلت سالکان بود به جسد
[M2]عزلت عارفان به هوش و خرد
[B][M1]آن بود عزلت جسد که مدام
[M2]بگسلی از همه چه خاص و چه عام
[B][M1]در بر اهل زمانه در بندی
[M2]جا بجز کنج خانه نپسندی
[B][M1]پا نفرسایی از خروج و دخول
[M2]لب نیالایی از کلام فضول
[B][M1]به مقالات خلق دم نزنی
[M2]به ملاقاتشان قدم نزنی
[B][M1]خسرشان عین سود انگاری
[M2]بخلشان محض جود پنداری
[B][M1]پیش ازان کت برد اجل ز همه
[M2]ببری رشته امل ز همه
[B][M1]عزلت هوش آنکه غیر خدای
[M2]در حریم دلت نیابد جای
[B][M1]واکنی اندک اندک اندیشه
[M2]از همه تا شوی یک اندیشه
[B][M1]چون یک اندیشگیت پیشه شود
[M2]دولت گه گهت همیشه شود
[B][M1]هر چه بند تو بندگی گردد
[M2]بندگی جمله زندگی گردد
[B][M1]بی نشان بنده ای شوی احدی
[M2]جان فشان زنده ای شوی ابدی
[B][M1]بی نشانی و جانفشانی تو
[M2]گردد اسباب زندگانی تو
[A]
[B][M1]آن یکی از همه جهان بجهد
[M2]تا ز آسیب گمرهان برهد
[B][M1]کند از نفع و ضرشان حذری
[M2]تا نبیند ز شرشان شرری
[B][M1]رمد از خلق در سرار و جهار
[M2]تا زید ایمن از شرار و شرار
[B][M1]ای بسا کس که خرمنی اندوخت
[M2]جست ناگاه یک شرار و بسوخت
[B][M1]دوستداران که نیکخواهانند
[M2]روز دزدان و عمر کاهانند
[B][M1]روز عمر تو را به حیله و ریو
[M2]آلت دد کنند و عدت دیو
[B][M1]گاه هم پنجه ددت سازند
[M2]گاه در دام دیوت اندازند
[B][M1]بخردی گوهر خرد سفته است
[M2]مار بد به که یار بد گفته است
[B][M1]مار بد جز به گرد تن نتند
[M2]یار بد عقل و دین ز بن بکند
[B][M1]مار بد گر بیفکنی سنگی
[M2]جهد از خانه تو فرسنگی
[B][M1]رستن از یار بد بود دشوار
[M2]در ببندی در آید از دیوار
[B][M1]مار بد جز به عمرهای مدید
[M2]ناید اندر سرا و خانه پدید
[B][M1]باشد آسان ازو حذر کردن
[M2]نقد جان از کفش بدر بردن
[B][M1]یار بد از فسون و افسانه
[M2]با تو همخوابه است و همخانه
[B][M1]کی دهد دست رستن از کیدش
[M2]یا بدین پای جستن از قیدش
[B][M1]مار بد چون بینی اش دانی
[M2]یار بد را شناخت نتوانی
[B][M1]بس که خون جگر بباید خورد
[M2]تا شود آشکار جوهر مرد
[B][M1]مار بد خصم این جهان باشد
[M2]یار بد خصم جاودان باشد
[B][M1]آن تخاصم که اهل نار کنند
[M2]همه از جهد و جهل یار کنند
[B][M1]جهد کرده قوی ز جهل و عما
[M2]تا نگیرد ضعیف راه وفا
[B][M1]برده فرمان ضعیف و مانده قوی
[M2]بهر فرمانبریش ضال و غوی
[B][M1]شاید ار آن خلاف این کردی
[M2]به وفاق این هوای دین کردی
[B][M1]هر دو با یکدگر چو یار شدند
[M2]جاودان خوار و خاکسار شدند
[B][M1]چون شود دور این جهان سپری
[M2]همه از یکدگر شوند بری
[B][M1]غرق آتش جوارح و اعضا
[M2]یلعن البعض منهم بعضا
[B][M1]سروران رنج پیروان جویان
[M2]قول لامرحبا بهم گویان
[B][M1]پیروان در عتاب با آنان
[M2]ورد لامرحبا بکم خوانان
[B][M1]ظلم جو دست خود گزان کای کاش
[M2]رفتمی بر ره پیمبر فاش
[B][M1]یار نگرفتمی فلانی را
[M2]دل نیازردمی جهانی را
[B][M1]صافی است این سخن ز شوب غرض
[M2]رو ز قرآن بخوان و یوم یعض
[B][M1]دور باش از در خدا دوران
[M2]راه هجرت گزین ز مهجوران
[B][M1]زانکه آسان ز شرشان دوری
[M2]ندهد دست جز به مهجوری
[A]
[B][M1]گفت روباه بچه با روباه
[M2]کای ز مکر سگان ده آگاه
[B][M1]بازیی کن مراکنون تعلیم
[M2]که بدان از سگم نباشد بیم
[B][M1]گفت ازان بازیی نبینم به
[M2]که تو در دشت باشی او در ده
[B][M1]چشم وی بر تو چشم تو بر وی
[M2]نفتد ور نه افتدت در پی
[B][M1]بکشد ور نه حق شود یاور
[M2]پوستینت ز پشت و پوست ز سر
[A]
[B][M1]وان دگر رخت و بار برده به غار
[M2]وز صغار و کبار کرده کنار
[B][M1]نیتش آنکه هیچ آسوده
[M2]زو نگردد به هرزه فرسوده
[B][M1]به حدیث رسول صدق اندیش
[M2]هست هفتاد شعبه ایمان بیش
[B][M1]هست ازان جمله شعبه ادنی
[M2]کردن از راه خلق دفع اذی
[B][M1]هیچ اذایی به راه خلق خدای
[M2]نیست بدتر ز نفس بدفرمای
[B][M1]منصف متصف به هوش و خرد
[M2]خلق را نیک دید و خود را بد
[B][M1]همه کس را ز خویش بهتر دید
[M2]بد خود را به خلق نپسندید
[B][M1]تا کسی کم کشد ازو باری
[M2]در دلی کم خلد ازو خاری
[B][M1]بار خود را به دوششان نگذاشت
[M2]خار خود را ز راهشان برداشت
[A]
[B][M1]راهبی راه بی غبار گرفت
[M2]دامن کوه و کنج غار گرفت
[B][M1]نگشادش گره ز هیچ گروه
[M2]از قناعت نهاد پشت به کوه
[B][M1]مرد را کوه خوش هم آوازیست
[M2]پر دل و بردبار همرازیست
[B][M1]تیغ تیزش اگر نهند به سر
[M2]ننهد پا ز جای خویش بدر
[B][M1]نقد کان بسته بر کمر دایم
[M2]در مقام کرم بود قایم
[B][M1]همچو اوتاد بس قوی حال است
[M2]روز و شب مستقر ابدال است
[B][M1]حق تعالی که کرد خلق جبال
[M2]پی اظهار کبریا و جلال
[B][M1]قال فیها هدی و ارشادا
[M2]و جعلنا الجبال اوتادا
[B][M1]راهب القصه به کوه فشرد
[M2]نقد اوقات خود به کوه سپرد
[B][M1]ننهادی ز کوه بیرون پای
[M2]بلکه بودی چو کوه پا بر جای
[B][M1]روزی از صوب شهر عرصه دشت
[M2]راز جویی به سوی کوه گذشت
[B][M1]گفت کای کان حلم و کوه شکوه
[M2]چند باشی چو کان نهان در کوه
[B][M1]قدم از کان خویش بیرون نه
[M2]گوهر خویش را رواجی ده
[B][M1]تا گهر جای کرده در کان است
[M2]قیمت او ز خلق پنهان است
[B][M1]چون ز کان جلوه گر شود به دکان
[M2]قیمت او شود به شهر عیان
[B][M1]گفت دارم کشیده تنگ به بر
[M2]سگکی خویش از پلنگ بتر
[B][M1]نا معلم سگی که روز شکار
[M2]کند از بهر خویش ورزشکار
[B][M1]می کند پوست از وفاکیشان
[M2]می درد پوستین درویشان
[B][M1]کرده ام بند در بن غارش
[M2]تا رهد عالمی ز آزارش
[B][M1]خورد این سگ به کوه زخم پلنگ
[M2]به که آرد به زخم خلق آهنگ
[B][M1]نیست اندر اصول دینداری
[M2]هیچ بدتر ز مردم آزاری
[B][M1]باشد آزار خلق غم فرسود
[M2]خار و خاشاک کشتزار وجود
[B][M1]پاک شو پاک کین خس و خاشاک
[M2]ندمد جز ز طینت ناپاک
[B][M1]گفت با سگ کسی که ای ز جهان
[M2]گشته قانع به یک دو لقمه نان
[B][M1]خیر و شر جهان شناخته ای
[M2]با بد و نیک خلق ساخته ای
[B][M1]به چه خصلت حرامزاده تو را
[M2]می شود از حلالزاده جدا
[B][M1]گفت چون در رهیم پیش آید
[M2]بی سبب دست جور بگشاید
[B][M1]از چپ و راست چوب و سنگ کند
[M2]گه به چوبم گهی به سنگ زند
[B][M1]ای که همت به سوی آن داری
[M2]که شوی شهره در نکوکاری
[B][M1]غیر ازینت مباد اندیشه
[M2]که کم آزاریت شود پیشه
[B][M1]نه کم آزاریی بدان آیین
[M2]که به بی غیرتی کشد در دین
[B][M1]حکم خلاق را نهی یک سوی
[M2]به رضای خلایق آری روی
[B][M1]شوی اندر جریده اشرار
[M2]بنده راضی کند خدا آزار
[B][M1]بل کم آزاریی طبیعت کوب
[M2]به خرد نیک و در شریعت خوب
[B][M1]اگر آزار ور کم آزاریست
[M2]چون به وفق شریعت باریست
[B][M1]برساند به گنج امیدت
[M2]برهاند ز رنج جاویدت
[B][M1]ور نباشد به وفق شرع خدای
[M2]باشد انده فزای و محنت زای
[B][M1]اندهی موجب هزار ندم
[M2]محنتی مثمر هزار الم
[A]
[B][M1]هر که درویش ازو بود بیزار
[M2]کی ز درویش آید این کردار
[B][M1]نیست درویشی این که زندقه است
[M2]نیست جمعیت این که تفرقه است
[B][M1]اصطلاحات عارفان از بر
[M2]کرده و می کند بیان فر فر
[B][M1]دلش از سر کار واقف نه
[M2]معرفت بی شمار و عارف نه
[B][M1]همچو جوز تهی نماید نغز
[M2]لیک چون بشکنی نیابی مغز
[B][M1]کرده وهم و خیال بیباکان
[M2]مندرج در عبادت پاکان
[B][M1]لفظ ها پاک و معنیش گرگین
[M2]نافه چین لفافه سرگین
[B][M1]نافه نگشاده مشک افشاند
[M2]ور گشایی جهان بگنداند
[B][M1]ترک آزار کردن خواجه
[M2]دفتر کفر راست دیباچه
[B][M1]منکر آمد به پیش او معروف
[M2]شد به منکر عنان او مصروف
[B][M1]تنفس محنت گریز راحت جوی
[M2]داردش در ره اباحت روی
[B][M1]شد یکی پیش او حرام و حلال
[M2]می نیندیشد از نکال و وبال
[B][M1]می شود مرتکب مناهی را
[M2]می فتد در عقب ملاهی را
[B][M1]گاه لافش ز مذهب تجرید
[M2]که گزافش ز مشرب توحید
[B][M1]اینست لاف و گزاف آن غاوی
[M2]لیک او را چو نیک واکاوی
[B][M1]مذهبش جمع فضه و ذهب است
[M2]مشربش شرب باده عنب است
[B][M1]نه ز احوال سابقش عبرت
[M2]نه ز احوال لاحقش خبرت
[B][M1]از علامات عقل و دین عاری
[M2]مذهبش حصر در کم آزاری
[B][M1]ورد او از مباحیان کهن
[M2]کس میازار و هر چه خواهی کن
[B][M1]نسبت خود کند به درویشان
[M2]دم زند از ارادت ایشان
[A]
[B][M1]آن که شرع خدای ازوست تباه
[M2]نیست گویا ز سر شرع آگاه
[B][M1]کرده در کوی و خانه و بازار
[M2]شرع و دین را بهانه آزار
[B][M1]کار باطل کند به صورت حق
[M2]برد از شرع مصطفی رونق
[B][M1]می کند پایه شریعت پست
[M2]تا دهد مایه طبیعت دست
[B][M1]میر بازار و شحنه شهر است
[M2]شرع ازو او ز شرع بی بهر است
[B][M1]شرع را تیره ساخت از توره
[M2]قند را شیره ریخت در شوره
[B][M1]کرده اسلام را وقایه کفر
[M2]شد ز سعیش بلند پایه کفر
[B][M1]ساخت یکسان ز نفس شورانگیز
[M2]دین حق را به توره چنگیز
[B][M1]فی المثل گر یکی ز عام الناس
[M2]بفروشد سه چار گز کرباس
[B][M1]خالی از داغ صاحب تمغا
[M2]در همه شهر افکند غوغا
[B][M1]اول از شرع دست موزه کند
[M2]زو سؤال نماز و روزه کند
[B][M1]سازد او را نکرده هیچ گناه
[M2]پشت و پهلو به ضرب دره سیاه
[B][M1]کاله اش را به گردنش ماند
[M2]گرد بازارها بگرداند
[B][M1]بعد از آنش سوی عسس خانه
[M2]بفرستد برای جرمانه
[B][M1]تا ستاند عسس به چوب از وی
[M2]بهر شحنه بهای شاهد و می
[B][M1]این و امثال این فراوان است
[M2]که بر آن بد نهاد تاوان است
[B][M1]خصم دین شد به حیله و دستان
[M2]ای خدا داد دین ازو و بستان
[B][M1]شرع را خوار کرد خوارش کن
[M2]شرم بگذاشت شرمسارش کن
[B][M1]خود چه حاجت که من دعا کنمش
[M2]بر جگر ناوک دعا زنمش
[B][M1]پیشتر زین به هشتصد و هفتاد
[M2]به دعایش رسول دست گشاد
[B][M1]کای خدا هر که کرد نصرت دین
[M2]در دو کونش نصیر باش و معین
[B][M1]وان که خذلان شرع خواست امروز
[M2]دل و جانش به تیر خذلان دوز
[B][M1]خود چه خذلان ازان بتر که کسی
[M2]باغ رضوان بدل کند به خسی
[B][M1]روی در خلق و پشت بر مولا
[M2]دین فروشی کند پی دنیا
[B][M1]بدهد دین و دنیی اندوزد
[M2]شمع دین بهر دنیی افروزد
[A]
[B][M1]زاهدی می گذشت در راهی
[M2]فاسقی را بدید ناگاهی
[B][M1]در گناه عظیم افتاده
[M2]ره به سوی جحیم بگشاده
[B][M1]گفت یارب بگیر سخت او را
[M2]ده به سیلاب فتنه رخت او را
[B][M1]کشتی اش را فکن به موج خطر
[M2]تا نپیچد ز خط حکم تو سر
[B][M1]عارفی آن دعا شنید از دور
[M2]با دعا گوی گفت کای مغرور
[B][M1]چه گرفتاریش ازین افزون
[M2]که نهد پا ز شرع و دین بیرون
[B][M1]چه بلا زین بتر تواند بود
[M2]که بود زو خدای ناخشنود
[B][M1]گشته مسکین به موج دریا غرق
[M2]تو چه سنگش همی زنی بر فرق
[B][M1]گر تو را دست هست دستش گیر
[M2]دست جان هوا پرستش گیر
[B][M1]ور نه باری میفکن از پایش
[M2]جان به تیر دعا مفرسایش
[A]
[B][M1]وان دگر آن که صحبت مولا
[M2]کرد ایثار بر همه دنیا
[B][M1]روز و شب صحبت خدای گزید
[M2]دل ز پیوند ماسوا ببرید
[B][M1]کرد خالی ز ما خلق خود را
[M2]داد یکبارگی به حق خود را
[B][M1]دست و دل از هر آرزو بگسست
[M2]هر چه شد قید او ازو بگسست
[B][M1]صحبتی در گرفت تنگ بسی
[M2]که نگنجید در میانه کسی
[B][M1]مگر آن کس که محو خود کرده ست
[M2]ترک پیوند نیک و بد کرده ست
[B][M1]کرده بر خویش جیب هستی شق
[M2]بر زده سر ز جیب هستی حق
[B][M1]خاک بر حرف خویش پاشیده
[M2]بل کزین دفترش تراشیده
[B][M1]از من و ما نهاده بیرون پای
[M2]سر مویی نمانده زو بر جای
[B][M1]یکسر از موی هستی خود رست
[M2]موی را نیست جای و او را هست
[B][M1]بس که خود را ز موی سنجد کم
[M2]گنجد آنجا که مو نگنجد هم
[A]
[B][M1]کلکی بود عاشق گلکی
[M2]شوخکی مشکبار کاکلکی
[B][M1]داشت معشوق از قضا روزی
[M2]خلوتی با چو خود دل افروزی
[B][M1]هر دو تنها به عیش بنشسته
[M2]بر رخ غیر در فرو بسته
[B][M1]کلک از حالشان شنید خبر
[M2]رفت و گستاخ حلقه زد بر در
[B][M1]زد یکی از دورنه بانگ که کیست
[M2]بانگ بی وقت کردن از پی چیست
[B][M1]نیست این در گشادنی برگرد
[M2]گر نه سردی مکوب آهن سرد
[B][M1]خلوت خاص و صحبتی تنگ است
[M2]حلقه زلف یار در چنگ است
[B][M1]هر که در کوفت باد می سنجد
[M2]زانکه مو در میان نمی گنجد
[B][M1]گفت در باز کن بهانه مجوی
[M2]زانکه من خود کلم ندارم موی
[B][M1]موی را در میانه نبود راه
[M2]من ز مو عاریم بحمدالله
[A]
[B][M1]قدوه عارفان به سر قدم
[M2]قطب حق صاحب فصوص حکم
[B][M1]قدس الله سره الأصفی
[M2]و هدانا لقسطه الأوفی
[B][M1]کرده نقل از زبان معتمدی
[M2]در حکایات اهل دل سندی
[B][M1]که شبی در درون خلوت خاص
[M2]بودم از گفت و گوی خلق خلاص
[B][M1]در خانه بر این و آن بسته
[M2]بر مصلای خویش بنشسته
[B][M1]چشم جان در شهود شاهد غیب
[M2]پا به دامن کشیده سر در جیب
[B][M1]ناگه آمد کسی درون و ربود
[M2]آن مصلا که زیر پایم بود
[B][M1]زیر من یک دو گز حصیر افکند
[M2]که مصلا به غیر ازین مپسند
[B][M1]زو هراسی فتاد در دل من
[M2]زانکه در بسته بود منزل من
[B][M1]گفت ای ساده بهر چیست هراس
[M2]نهراسد ز کس خدای شناس
[B][M1]ثم قال اتق الله المتعال
[M2]فی جمیع الأمور و الأحوال
[B][M1]بود ز ابدال و در دلم افتاد
[M2]آندم از ملهم سداد و رشاد
[B][M1]که بپرم ازو به وجه سؤال
[M2]کز چه ابدال گشته اند ابدال
[B][M1]گفت ازان چار خصلت مشهور
[M2]که به قوت القلوب شد مسطور
[B][M1]عزلت و خامشی و جوع و سهر
[M2]کین بود عمده خصال و سیر
[B][M1]این سخن گفت و زد به رفتن رای
[M2]در فرو بسته و حصیر به جای
[B][M1]خارج آمد ز حد فهم عقول
[M2]که چه سان بود آن خروج و دخول
[B][M1]گر تو گویی تمثل ارواح
[M2]بود آن نی تحول اشباح
[B][M1]آید از حول و قوت کمل
[M2]که مجرد شوند ازین هیکل
[B][M1]چون ملایک به خلع و لبس صور
[M2]متمثل شوند جای دگر
[B][M1]گویم آری ولی بدین تقریر
[M2]نشود راست انتقال حصیر
[B][M1]هست جسمی کثیف و ظلمانی
[M2]نیست چیزی لطیف و روحانی
[B][M1]به تمثل چه سان شوی قابل
[M2]تا بدان قول حل شود مشکل
[B][M1]گر تو گویی که کاملان را هست
[M2]از خدا بر وجود اشیا دست
[B][M1]شاید آن را به قوت ایجاد
[M2]داخل خانه وصف هستی داد
[B][M1]خارج خانه اش وجود نبود
[M2]داخل خانه اش وجود فزود
[B][M1]گویم این نیست خود بکلی رد
[M2]لیک باشد عظیم مستعبد
[B][M1]زانکه هر چه آفریندش کامل
[M2]گر شود لحظه ای ازان غافل
[B][M1]کشد از عرصه وجود قدم
[M2]رخت هستی برد به کوی عدم
[B][M1]این نشاید که کامل از همه سوی
[M2]آورد جانب حصیری روی
[B][M1]عمرها روی ازان نگرداند
[M2]چشم همت ازو نپوشاند
[B][M1]تا کند روزگار دور و دراز
[M2]تو نیازی بر آن ادای نماز
[B][M1]گر تو گویی سزد ز صاحب دید
[M2]که کند نقل آن به خلق جدید
[B][M1]دل برون زو وجود برباید
[M2]در درون مثل آن بیفزاید
[B][M1]عرش بلقیس و نقل آن ز سبا
[M2]اینچنین گفت عارف دانا
[B][M1]در سبا کرد آصفش اعدام
[M2]داد جای دگر به هستی نام
[B][M1]ور نه یک ماهه راه در یک آن
[M2]قطع کردن برون بود ز امکان
[B][M1]زانکه تحریک جسم و جسمانی
[M2]امر تدریجی است نی آنی
[B][M1]گویم این وجه بس قویم و قویست
[M2]گر چه بیرون ز حد وهم غویست
[B][M1]لیک کار خدا و خاص خدا
[M2]نیست محصور در مدارک ما
[B][M1]ای بسا کار کاید از ابدال
[M2]که بود پیش عقل خلق محال
[B][M1]باشد از خالق قوی و قدر
[M2]کارشان خارق قوای بشر
[B][M1]هر چه فهم تو زان بود قاصر
[M2]مشو آن را ز ابلهی منکر
[B][M1]هر چه عقلت کند بر آن اقبال
[M2]مبر آن را برون ز حد محال
[B][M1]معنی استحالت و امکان
[M2]باشد از اکثر عقول نهان
[B][M1]بس که باشی مصدق و موقن
[M2]کان بود مستحیل و این ممکن
[B][M1]لیک نسبت به قدرت صانع
[M2]نبود هیچ یک ازان واقع
[B][M1]تا نورزی طریقت ابدال
[M2]کی شناسی حقیقت این حال
[B][M1]عزلت و صمت و جوع و کم خوابی
[M2]پیشه کن تا مقامشان یابی
[B][M1]شرح عزلت گذشت و اسرارش
[M2]نیست حاجت دگر به تکرارش
[B][M1]زان سه رکن دگر سخن بشنو
[M2]ترک انکار کن بدان بگرو
[A]
[B][M1]چون نشستن خموش نتوانم
[M2]باری از خامشی سخن رانم
[B][M1]چون سخن لله و مع الله نیست
[M2]شیوه عارفان آگه نیست
[B][M1]با خدا گوی یا برای خدای
[M2]ور نه لب را ببند و ژاژ مخای
[B][M1]دل احرار گنج اسرار است
[M2]راه آن گنج چیست گفتار است
[B][M1]هر که این ره به سوی گنج گشاد
[M2]داد بیهوده نقد گنج به باد
[B][M1]تا زبان از سخن نفرسوده ست
[M2]مایه اش بی سخن همه سود است
[B][M1]چون بر او نقطه ای ز نطق افزود
[M2]شد زیان گر چه بود یکسر سود
[B][M1]بر دو قسم است صمت اگر دانی
[M2]صمت پیدا و صمت پنهانی
[B][M1]هست قسم نخست صمت لسان
[M2]که ببندی زبان ز همنفسان
[B][M1]وان دگر صمت دل بود که حدیث
[M2]نکند در درونه نفس خبیث
[B][M1]هر که را لب خموش و دل گویاست
[M2]خفت وزر خویش را جویاست
[B][M1]گر چه بردش حدیث نفس ز راه
[M2]کم نویسد بر او فرشته گناه
[B][M1]وان که برعکس این گرفت قرار
[M2]جز به حکمت نمی کند گفتار
[B][M1]نزند جز به طبق صدق نطق
[M2]هر چه گوید صواب گوید و حق
[B][M1]هر که را شد زبان و دل خاموش
[M2]معدن حکمت است و مخزن هوش
[B][M1]جان او در تجلیات قدم
[M2]یافته جاودان ثبات قدم
[B][M1]با خدا گوید از خدا شنود
[M2]یک نفس از خدا جدا نشود
[B][M1]هر که را زین دو صمت حرمان است
[M2]سخره حکم نفس و شیطان است
[B][M1]قول او منحرف ز سمت سداد
[M2]فعل او متصف به نعت فساد
[B][M1]نرود جز ره خطا و غلط
[M2]نزند جز در بلا و سخط
[B][M1]چون دهد جای در دل اندیشه
[M2]نبودش غیر باطل اندیشه
[B][M1]ور زبان را دهد ز نطق فروغ
[M2]سر به سر باشد افترا و دروغ
[B][M1]شده سر خیل اهل خذلان را
[M2]گشته نایب مناب شیطان را
[B][M1]بلکه بگذشته کارش از شیطان
[M2]مانده شیطان به کار او حیران
[A]
[B][M1]گشت پرباد مفسدی را بوق
[M2]برد نفسش نفیر بر عیوق
[B][M1]شد پی میل خویش مکحله جوی
[M2]کرد صحرا و دشت در تک و پوی
[B][M1]اشتری یافت ناگهان ماده
[M2]بهر مقصود خویش آماده
[B][M1]خواست با او شود به زودی جفت
[M2]اشتر از کار سرکشید و نخفت
[B][M1]چون میسر نشد تمنایش
[M2]بست چوبی به عرض بر پایش
[B][M1]پا بر آنجا نهاد و پیش خزید
[M2]مرده ریگش به آنچه خواست رسید
[B][M1]بود در کار خود بدان تلبیس
[M2]شد مصور به پیش او ابلیس
[B][M1]گفت ای بد سیر چه کار است این
[M2]مایه صد هزار عار است این
[B][M1]هر که می بیند از شریف و وضیع
[M2]از تو این صورت رکیک و شنیع
[B][M1]پیش ازان کاندر آن زند طعنت
[M2]بر من از جهل می کند لعنت
[B][M1]به خدا تا من از عناد و جحود
[M2]ز آدم و آدمی شدم مردود
[B][M1]هرگز این حیله در دلم نخلید
[M2]وین قباحت به خاطرم نرسید
[B][M1]خود زنی در چنین مکاید گام
[M2]من به تلقین آن شوم بدنام
[A]
[B][M1]آدمی ز اصل فطرت آمد صاف
[M2]از صفا قابل همه اوصاف
[B][M1]هر صفت را که می شود طالب
[M2]می شود بر نهاد او غالب
[B][M1]گر به خوی فرشته آرد روی
[M2]زود گردد فرشته سیرت و خوی
[B][M1]ور زند فعل دیو از وی سر
[M2]شود از فعل بد ز دیو بتر
[B][M1]ای نگشته ز فطرت اول
[M2]فطرت خویش را مکن مبدل
[B][M1]جهد کن جهد تا به عالم دل
[M2]ملکات ملک کنی حاصل
[B][M1]نسپاری عنان به حیله و رید
[M2]نشوی کارخانه دد و دیو
[B][M1]ور نمانده ست فطرت تو سلیم
[M2]بل کز آفات نفس گشته سقیم
[B][M1]از هواهای نفس خود وا کن
[M2]هر صفت را به ضد مداوا کن
[B][M1]گر بخیلی به جود کوش و کرم
[M2]بذل دینار پیشه ساز و درم
[B][M1]ور حریصی به داده شو خرسند
[M2]جز قناعت شعار خود مپسند
[B][M1]نفس تو گر ز نطق یابد قوت
[M2]لب ببند از سخن به مهر سکوت
[B][M1]ور ز خاموشی اش نصیب افتاد
[M2]بایدت لب به گفت و گوی گشاد
[B][M1]گفت و گویی کلید صدق و صواب
[M2]نه که گردد مزید بعد و حجاب
[B][M1]گر کند عقل و شرع حکم سخن
[M2]تو به طبع و هوا خموش مکن
[B][M1]ور نباشد سخن فروشی خوش
[M2]رخت بر ساحل خموشی کن
[A]
[B][M1]مصطفی کش جوامع الکلم است
[M2]که بدان سلک شرع منتظم است
[B][M1]بعد من کان مؤمنا بالله
[M2]و بیوم ینال فیه جزاه
[B][M1]گوهر صدق بی تفاوت سفت
[M2]فلیقل خیرا او لیصمت گفت
[B][M1]خیر گو خیر ور نه خامش کن
[M2]هر چه جز خیر ازان فرامش کن
[B][M1]هر که دانا بود به آنکه خدا
[M2]هست بینا به هر کس و شنوا
[B][M1]و گر از خیر دم زند یا شر
[M2]کند او را سؤال در محشر
[B][M1]هر چه گوید به عقل گوید و هوش
[M2]ور نباشد ز گفت و گوی خموش
[A]
[B][M1]قول صادر ز فاعل مختار
[M2]چار نوع است گوش با من دار
[B][M1]یا بود خیر سامع و قاتل
[M2]که ازان قرب حق شود حاصل
[B][M1]قائل از وی به رفعت درجات
[M2]رسد و مستمع به فوز و نجات
[B][M1]همچو قول رسول یا اصحاب
[M2]که گرفتند ازو طریق صواب
[B][M1]یا گزارنده را بود نافع
[M2]گر چه باشد وبال بر سامع
[B][M1]همچو تبلیغ وحی با کفار
[M2]که نمودند بر جحود اصرار
[B][M1]اجر تبلیغ یافت پیغمبر
[M2]کافران را فزود کفر و بطر
[B][M1]یا بود خیر مستمع را لیک
[M2]مر گزارنده را نیفتد نیک
[B][M1]همچو وعظ مرائیان زمان
[M2]که نرستند از خیال و گمان
[B][M1]ماند واعظ به وزر عجب و ریا
[M2]مستمع کار بست و یافت جزا
[B][M1]یا نه گوینده نی نیوشنده
[M2]باشد از وی به خیر کوشنده
[B][M1]چون مقالات خاص و عام امروز
[M2]که بود زین قبل تمام امروز
[B][M1]نکند بر زبانشان جریان
[M2]غیر قلماش و هرزه هذیان
[B][M1]بلکه کذب و نمیمه و غیبت
[M2]هزل نامش کنند یا طیبت
[B][M1]نیست زین چار جز دو قسم نخست
[M2]کاید از مرد هوشیار درست
[B][M1]زان دو قسم دگر ببند زبان
[M2]ور نه بینی ادب چو بی ادبان
[A]
[B][M1]هر نفس نورسیده مهمانیست
[M2]پاس او دار اگر تو را جانیست
[B][M1]واجب آمد به موجب اسلام
[M2]حسب مقدور ضیف را اکرام
[B][M1]خاصه اکرام این گرامی ضیف
[M2]که بود حیف غفلت از وی حیف
[B][M1]هست ضیفی ز فیض خانه غیب
[M2]آمده خالی از نشانه غیب
[B][M1]جهد آن کن کزین نشیمن آز
[M2]به ازان کامده ست گردد باز
[B][M1]قوتش ده ز سجن این سجین
[M2]تا برآید به اوج علیین
[B][M1]قدرش از ذکر حق بلند شود
[M2]کنگر عرش را کمند شود
[B][M1]بکشد جانت را به جذبه حب
[M2]سوی بالا ازین غیابه جب
[B][M1]کرد این ضیف پاک بر تو نزول
[M2]مکن او را به عیب ها معلول
[B][M1]ای بسا میهمان که بر تو فرو
[M2]آمد از آسمان قدس و علو
[B][M1]تو ز غیبت جنیبتش بستی
[M2]وز نمیمه تمیمه پیوستی
[B][M1]هم ز حرص و هواش آلودی
[M2]هم به عجب و ریاش فرسودی
[B][M1]بس که گفتی دریغ بر ما فات
[M2]یا دروغ از برای ما هو آت
[B][M1]از بخار دریغ و دود دروغ
[M2]بردیش ز آفتاب چهره فروغ
[B][M1]دامن افشان ازین معامله زود
[M2]که نبینی درین معامله سود
[B][M1]هر نفس چون خزینه ایست تهی
[M2]تا تو نقدی در آن خزینه تهی
[B][M1]گر به یاد خدا ز گوهر و در
[M2]سازی آن مخزن تهی را پر
[B][M1]چون به بازارحشر بگشایند
[M2]که در آن آنچه هست بنماید
[B][M1]صحن بازار ازان شود گلشن
[M2]چشم بازاریان ازان روشن
[B][M1]حور و غلمان برند ازان مایه
[M2]حسن خود را کنند پیرایه
[B][M1]ملک احسنت گوید و شاباش
[M2]شود از مدح بر تو گوهر پاش
[B][M1]ور ز قبح خصال و سؤ فعال
[M2]نهی آنجا ز جهل سنگ و سفال
[B][M1]کشد آن سنگ تخت تو زادبار
[M2]تحت نار وقودها الأحجار
[B][M1]وان سفالت به سفل سازد جا
[M2]درک اسفلت کند مأوا
[B][M1]ور گذاری ز سست اقبالی
[M2]همچنان آن خزینه را خالی
[B][M1]پر شود چشم تو ز اشک ندم
[M2]وآتشت سر زند ز سینه علم
[B][M1]که چرا قدر کم شناختمش
[M2]گنج در و گهر نساختمش
[B][M1]تا کنون کردمی ثمن آن را
[M2]مر مثمن سرای رضوان را
[B][M1]بود صد گنج گوهر آماده
[M2]همه در دست و پایم افتاده
[B][M1]من نچیدم ز فرط نادانی
[M2]لاجرم می برم پشیمانی
[A]
[B][M1]چون سکندر به قصد آب حیات
[M2]کرد عزم عبور بر ظلمات
[B][M1]بر زمینی رسید پهن و فراخ
[M2]راند خیل و حشم در آن گستاخ
[B][M1]هر کجا می شد از یسار و یمین
[M2]بود پر سنگریزه روی زمین
[B][M1]کرد روی سخن به سوی سپاه
[M2]کای همه کرده گم ز ظلمت راه
[B][M1]راه و رسم ستیزه بگذارید
[M2]بهره زین سنگریزه بردارید
[B][M1]این همه گوهر است بی شک و ریب
[M2]کیسه زان پر کنید دامن و جیب
[B][M1]هر که برداشت تخم حسرت کاشت
[M2]کز چه تقصیر کرد و کم برداشت
[B][M1]وان که بگذاشت آتشی افروخت
[M2]که بدان جاودانه خود را سوخت
[B][M1]هر که را بود شک در اسکندر
[M2]آن حکایت نیامدش باور
[B][M1]گفت هیهات این چه بیهوده ست
[M2]هر که گفته ست باد پیموده ست
[B][M1]زیر نعل ستور لعل که دید
[M2]در و گوهر به رهگذر که شنید
[B][M1]زان محل برگذشت دست تهی
[M2]جحد و انکار را رهین و رهی
[B][M1]وان که آیینه سکندر بود
[M2]سر جانش در او مصور بود
[B][M1]هر چه از وی شنید باور داشت
[M2]وانچه مقدور بود ازان برداشت
[B][M1]زود ازان سنگپاره های نفیس
[M2]کرد بر آستین و دامن و کیس
[B][M1]چون بریدند راه تاریکی
[M2]تافت خورشیدشان ز نزدیکی
[B][M1]شد جدا رنگ ها ز یکدیگر
[M2]گهر از سنگ و سنگ از گوهر
[B][M1]در مساس آنچه سنگریزه نمود
[M2]چون بدیدند لعل و مرجان بود
[B][M1]برگرفتند آه و واویلی
[M2]ز اشک حسرت به هر مژه سیلی
[B][M1]آن یکی دست می گزید که چون
[M2]زین گهر بر نداشتم افزون
[B][M1]بود خرج و جوال و مشک و جراب
[M2]بر ستوران پی طعام و شراب
[B][M1]کاشکی کردمی تهی یکسر
[M2]کردمی پر ازین در و گوهر
[B][M1]بود ظلمت هنوز سایه فکن
[M2]گفت اسکندر این خبر با من
[B][M1]گر چه بود آن خبر پسندیده
[M2]لیک نبود شنیده چون دیده
[B][M1]وان دگر خون همی گریست که آه
[M2]نفس و شیطان زدند بر من راه
[B][M1]خاک انباشتم به دیده هوش
[M2]سخن راست را نکردم گوش
[B][M1]کاشکی بهر امتحان باری
[M2]کردمی زان ذخیره مقداری
[B][M1]تا کنون نقد وقت من گشتی
[M2]وقتم این سان به مقت نگذشتی
[B][M1]کاشکی گر گهر نکردم بار
[M2]بر سکندر نکردمی انکار
[B][M1]تا نیفتادمی ازان تقصیر
[M2]در حجاب خجالت و تشویر
[A]
[B][M1]چون رسید از خدا کتاب و رسول
[M2]آن برد پیشرفت وین به قبول
[B][M1]نزدند از سر فساد و غلو
[M2]کافران جز در عناد و عتو
[B][M1]و لقد جائهم من الانباء
[M2]کذبوها و صدقوا الاهواء
[B][M1]نیست گفتند صدق این روشن
[M2]پیش ما ان نظن الا الظن
[B][M1]هست اساطیر اولین به یقین
[M2]بلکه افک قدیم و سحر مبین
[B][M1]مؤمنان کرده در پیمبر روی
[M2]هم سمعنا و هم اطعنا گوی
[B][M1]به همه گفته هاش گرویده
[M2]حکم هایش همه پسندیده
[B][M1]آمنوا نقش لوح خاطرشان
[M2]عملوا الصالحات ظاهرشان
[B][M1]کرده ز آتواالزکاة سرمایه
[M2]وز اقیمواالصلاة پیرایه
[B][M1]توسن نفس را گرفته لگام
[M2]وز اتمواالصیام ساخته دام
[B][M1]کرده طی وادی لعل و لیت
[M2]گشته جازم به عزم حج البیت
[B][M1]حرکات همه موافق نقل
[M2]سکنات همه مطابق عقل
[B][M1]دایما فی السکون و الحرکه
[M2]کرده اخلاق نیک را ملکه
[B][M1]روز حشر از رسوخ آن ملکات
[M2]همه خیرات دیده و برکات
[B][M1]درجات بهشت و حور قصور
[M2]شربت زنجبیل یا کافور
[B][M1]طلح و سدر منضد و مخضود
[M2]ماء مسکوب و سایه ممدود
[B][M1]آن فرش وان نمارق و اکواب
[M2]وان سرر وان کواعب اتراب
[B][M1]فاکهات کثیر نامقطوع
[M2]که نباشد ز مستحق ممنوع
[B][M1]وان معد کرده چیزهای دگر
[M2]که نکرده گذر به قلب بشر
[B][M1]همچنین کل ما ینافیها
[M2]از درکهای نار و مافیها
[B][M1]همه اخلاق بوده و احوال
[M2]اثر فعل صادر از عمال
[B][M1]کرده آن را خدای عز و جل
[M2]در سرای دگر جزای عمل
[B][M1]بوده اینجا معانی پنهان
[M2]گشته آنجا ز جمله اعیان
[B][M1]بوده اینجا عوارض زایل
[M2]گشته آنجا جواهر کامل
[B][M1]داری اینجاش سنگریزه گمان
[M2]یابی آنجاش لؤلؤ و مرجان
[B][M1]اندر این نشئه سنگ خرد و خسیس
[M2]واندر آن گوهر بزرگ نفیس
[B][M1]این بود حال کافر و مسلم
[M2]که درین تنگ موطن مظلم
[A]
[B][M1]گر تو گویی به حکم عقل روا
[M2]نیست قلب حقایق اشیا
[B][M1]عرض آخر چه سان شود جوهر
[M2]یا معانی بدل به ذات و صور
[B][M1]گویم این نیست از مقوله قلب
[M2]تاتو نفیش کنی بزودی و سلب
[B][M1]بلکه چون بر حقیقت واحد
[M2]در مراتب وجود شد وارد
[B][M1]زو به هر مرتبه نمود اثری
[M2]که ندارد نمود در دگری
[B][M1]در همه ذهن ها به قول اصح
[M2]عین اشیا بود نه ظل و شبح
[B][M1]لیکن اندر وجود ذهنی شان
[M2]نیست ز احکام نفس الامر نشان
[B][M1]جوهر اندر وجود ذهنی خود
[M2]هست قایم به ذهن اهل خرد
[B][M1]لیکن اندر وجود نفس الامر
[M2]نیست در ذهن کس چه زید و چه عمرو
[B][M1]در وجودین خویشتن دائم
[M2]گاه لا قائم است و گه قائم
[B][M1]حکم اثبات لاقیام و قیام
[M2]ز اختلاف مراتب است و مقام
[B][M1]همچنین در وجود فی الاعیان
[M2]که وجودیست خارج اذهان
[B][M1]متعدد مواطن است و رتب
[M2]که بود زان ذهول مستغرب
[B][M1]آن رتب چیست حس و روح و خیال
[M2]هر یکی عالمی به استقلال
[B][M1]وان مواطن چو دنیی و برزخ
[M2]نشات بهشت یا دوزخ
[B][M1]یک حقیقت ز اختلاف ظهور
[M2]چون بر اینها کند مرور و عبور
[B][M1]نیست پوشیده بر ذوی الافهام
[M2]که بر او مختلف شود احکام
[B][M1]در یکی از مقوله هیئات
[M2]باش گو و اندر آن دگر ز ذوات
[B][M1]در یکی از معانی و اوصاف
[M2]که بر اعیان بود مفاض و مضاف
[B][M1]در دگر از شماره اعیان
[M2]که بود در مراتب امکان
[B][M1]بنگر اندر حقیقت هستی
[M2]کوست اصل بلندی و پستی
[B][M1]که چه سان در مراتب و اطوار
[M2]مختلف می نمایدش آثار
[B][M1]گاه تابع بود گهی متبوع
[M2]گاه سامع شود گهی مسموع
[B][M1]گه کند جلوه بالتبع چو صفات
[M2]گه کند بالاصاله همچو ذوات
[B][M1]اهست یک جا به غیر خود قائم
[M2]جای دیگر به ذات خود دائم
[B][M1]وین تغیر به فهم اهل ادب
[M2]در اضافات واقع است و نسب
[B][M1]پایه عز ذات ازان اعلاست
[M2]کش تو گویی فزود یا خود کاست
[B][M1]جاودان در مقر اجلال است
[M2]وز ازل تا ابد به یک حال است
[B][M1]دامن قدس او کجا شاید
[M2]کز خیال تغیر آلاید
[A]
[B][M1]یا جلی الظهور و الاشراق
[M2]کیست جز تو در انفس و آفاق
[B][M1]لیس فی الکائنات غیرک شی
[M2]انت شمس الضحی و غیرک فی
[B][M1]فی چه باشد به فارسی سایه
[M2]سایه از روشنی برد مایه
[B][M1]سایه را در مواقع تعلیم
[M2]ضؤ ثانی رقم زده ست حکیم
[B][M1]نور چون از صرافتش نازل
[M2]گشت، نامش کنند فی یا ظل
[B][M1]دو جهان سایه است و نور تویی
[M2]سایه را مایه ظهور تویی
[B][M1]این و آن صورت است و معنی تو
[M2]نیست موجود صورتی بی تو
[B][M1]پرده صورت از میان بردار
[M2]بیش ازین بند صورتم مگذار
[B][M1]بلکه بیرون ز صورت و معنی
[M2]روی بنما که طی شود دعوی
[B][M1]چیست دعوی توهم من و ما
[M2]رؤیت غیر و اعتبار سوا
[B][M1]حرف ما و من از دلم بتراش
[M2]محو کن غیر را و جمله تو باش
[B][M1]خود چه غیر و کدام غیر اینجا
[M2]هم ز تو سوی توست سیر اینجا
[B][M1]در بدایت ز توست سیر رجال
[M2]در نهایت به سوی توست مال
[B][M1]اول ره تویی و آخر هم
[M2]بلکه سیر و مسیر و سایر هم
[A]
[B][M1]شاه این راه کز سر معنی
[M2]بود ادعوا الی الله ش دعوی
[B][M1]یافت ادعو چو استناد به وی
[M2]کرد قید علی بصیره ز پی
[B][M1]یعنی این دعوتم نه بر عمیاست
[M2]بینم آن را که از خدا به خداست
[B][M1]بلکه مدعو وی است داعی نیز
[M2]در هدی و ضلال ساعی نیز
[B][M1]خود ز خود خویش را به خود خواند
[M2]خود کند هر چه خواهد و داند
[B][M1]گمرهان را درین نشیمن بیم
[M2]خوانم از اسم منتقم به رحیم
[B][M1]من کیم مر خدای را سایه
[M2]اسم هادی دهد مرا مایه
[B][M1]کیست گمراه ظل اسم مضل
[M2]ظل بود فی الحقیقه عین مظل
[B][M1]گر چه ما در شمار اسماییم
[M2]لیکن از روی ذات یکتاییم
[B][M1]من و هر کس گرفته است سبق
[M2]ز من اندر شهود وحدت حق
[B][M1]خلق را سوی حق چنین خوانیم
[M2]سر این کار را چنین دانیم
[B][M1]دانم او را ز نقص شرکت پاک
[M2]لست ممن یقول بالاشراک
[A]
[B][M1]زان سخن گوش کن جواب دگر
[M2]که جز این نیست عین فعل و اثر
[B][M1]بلکه چون از تکرر اعمال
[M2]اثری ماند در دل عمال
[B][M1]روز محشر به قدرت قادر
[M2]در لباس صور شود ظاهر
[B][M1]نیست صورت بعینها معنی
[M2]ره ز صورت بسی ست تا معنی
[B][M1]آن به این منقلب نگردد لیک
[M2]کسوتی باشدش مناسب و نیک
[B][M1]ملک خواب را نگر که چه سان
[M2]کند اظهار در خیال کسان
[B][M1]بهر هر معنیی ز جنس صور
[M2]کسوتی بس مناسب و در خور
[B][M1]چون شوی حرص و آز را مقهور
[M2]موش بینی رفیق خود یا مور
[B][M1]چون شود فرج و بطن را مغلوب
[M2]از خر و گاو بر تو آید کوب
[B][M1]دید در خواب صاحب خردی
[M2]که فم و فرج خلق مهر زدی
[B][M1]خواب خود را به ابن سیرین گفت
[M2]ابن سیرین جواب شیرین گفت
[B][M1]گفت ماه صیام قبل الفجر
[M2]گفته ای فجر را اذان پی اجر
[B][M1]بانگ بی وقت تو ز اکل و جماع
[M2]گشته اهل محله را مناع
[B][M1]از تو آن منع چون مقرر شد
[M2]در خیالت چنین مصور شد
[B][M1]همچنین هر صفت ز نقص و کمال
[M2]که شود در تو راسخ از افعال
[B][M1]رو نماید به قدرت خالق
[M2]در قیامت به صورت لایق
[B][M1]معنی عارضی بود اینجا
[M2]صورتی جوهری شود فردا
[A]
[B][M1]یاد کن آنکه در شب اسرا
[M2]با حبیب خدا خلیل خدا
[B][M1]گفت: گوی از من ای رسول کرام
[M2]امت خویش را ز بعد سلام
[B][M1]که بود پاک و خوش زمین بهشت
[M2]لیکن آنجا کسی درخت نکشت
[B][M1]خاک او پاک و طیب افتاده
[M2]لیک هست از درختها ساده
[B][M1]غرس اشجار آن به سعی جمیل
[M2]سبحله حمد له ست پس تهلیل
[B][M1]هست تکبیر نیز ازان اشجار
[M2]خوش کسی کش جز این نباشد کار
[B][M1]عرض فانی اند این کلمات
[M2]نیست شان در دو آن بقا و ثبات
[B][M1]لیک حق از کمال خلاقی
[M2]سازد آن را جواهر باقی
[B][M1]هر یکی را به صورت شجری
[M2]بنماید گرفته بار و بری
[B][M1]باغ جنات تحتهاالانهار
[M2]سبز و خرم شود ازان اشجار
[A]
[B][M1]چون سوم رکن از ولایت جوع
[M2]باشد اکنون بدان کنیم رجوع
[B][M1]جوع باشد غذای اهل صفا
[M2]محنت و ابتلای کرم هوا
[B][M1]مرده ره راست جوع رأس المال
[M2]زان کند اکتساب حسن مال
[B][M1]مصطفی گفت می رود شیطان
[M2]همچو خون در مجاری انسان
[B][M1]باید اندر گرسنگی زد چنگ
[M2]تا شود بر وی آن مجاری تنگ
[B][M1]کرد گویی نبی بدین گفتار
[M2]به عموم تصرفش اشعار
[B][M1]زانکه چون معده پر شود ز طعام
[M2]یکسر اعضا فتند در آثام
[B][M1]از ممر همه زند ابلیس
[M2]ره بر انسان به حیله و تلبیس
[B][M1]دست حکم خدای نپذیرد
[M2]آنچه نبود گرفتنی گیرد
[B][M1]پای راهی رود ز جهل و غرور
[M2]به مراحل ز صوب مقصد دور
[B][M1]باصره از دو دیده روشن
[M2]در حریم سخط کند روزن
[B][M1]سامعه هوش بر دریچه گوش
[M2]کذب و غیبت شنو نمیمه نیوش
[B][M1]ذایقه دایما چه چاشت چه شام
[M2]چاشنی گیرد از حلال و حرام
[B][M1]لامسه بالعشی و الاشراق
[M2]شاهدان را بسوده ساعد و ساق
[B][M1]باشد القصه در همه اندام
[M2]فعل ابلیس را تصرف عام
[B][M1]آدمی را ز بس فریب و فسون
[M2]در رگ و پی بود رونده چو خون
[B][M1]چون شود معده از طعام تهی
[M2]زان لعین و تصرفش برهی
[B][M1]تنگ گردد همه مجاری او
[M2]شوی ایمن ز حیله کاری او
[B][M1]معده سیر است هر یک از اعضا
[M2]جوید از مشتهای خویش غذا
[B][M1]ور بود معده جایع و عطشان
[M2]بود آن عین سیری ایشان
[B][M1]باش بر جوع و صوم معده دلیر
[M2]تا شود مابقی اعضا سیر
[B][M1]گرسنه سر به جیب صبر و ثبات
[M2]به که در کسب کردن شهوات
[B][M1]بدری همچو گرگ دیوانه
[M2]پوست بر آشناو بیگانه
[B][M1]گرسنه پا به دامن ادبار
[M2]پشت بر خلق و روی در دیوار
[B][M1]به که همچون سگان کهدانی
[M2]بهر لقمه دمی بجنبانی
[B][M1]جوع تنویر خانه دل توست
[M2]اکل تعمیر خانه گل توست
[B][M1]خانه دل گذاشتی بی نور
[M2]خانه گل چه می کنی معمور
[A]
[B][M1]مصطفی گفت هر که کرد انفاق
[M2]ببرد مزد خویش یوم تلاق
[B][M1]مگر آن هرزه کار بی حاصل
[M2]که کند سعی در عمارت گل
[B][M1]هر چه سازد در آب و خاک تلف
[M2]نایدش زان به غیر باد به کف
[B][M1]گر تو گویی کسی که دسترسی
[M2]یافت، سازد بنای خیر بسی
[B][M1]خانقاه و رباط و مسجد و پل
[M2]برکه و حوض بر ممر و سبل
[B][M1]چون بود قصدش از ریا منفک
[M2]مزد یابد بر آن عمل بی شک
[B][M1]گویم آری ولی به وجه جواب
[M2]با تو گویم دقیقه ای دریاب
[B][M1]قبله گاه توجهات همم
[M2]بر دو گونه است در جمیع امم
[B][M1]یا حفوظ نشیمن گل و آب
[M2]یا حظوظ ریاض حسن ماب
[B][M1]هر که می خواهد از عمارت گل
[M2]فسحت دار و نزهت منزل
[B][M1]یا تفاخر میانه اقران
[M2]که بنا کرد مسجدی ویران
[B][M1]چون به اخلاص همت عامل
[M2]متجاوز نشد ز عالم گل
[B][M1]نفقاتش در آب و گل موضوع
[M2]ماند و او ز اجر او مقطوع
[B][M1]بلکه در حج و عمره و صلوات
[M2]چون بود بهر عاجلت نفقات
[B][M1]همه ماند در آب و گل مرهون
[M2]ندهد اجر صانع بیچون
[B][M1]هر که را از عمارت گل و آب
[M2]هست مقصود کسب قرب و ثواب
[B][M1]چون ز گل درگذشت همت وی
[M2]نفاتش همی رود در پی
[B][M1]نفقاتش چو قطع کرد این راه
[M2]عندکم بود گشت عندالله
[A]
[B][M1]کل ما کان عندکم ینفد
[M2]دام ما عنده الی السرمد
[B][M1]وضع آن اندر آب و گل نبود
[M2]موضعش غیر جان و دل نبود
[B][M1]نشود حبه ای ازان ضایع
[M2]روز محشر شود به او راجع
[B][M1]خانه تن خرابه ایست کهن
[M2]لله و فی الهش عمارت کن
[B][M1]لقمه هایی که مشتهای دل است
[M2]بهر این خانه مشت های گل است
[B][M1]چون کفایت همی کند دو سه مشت
[M2]چند گل می کشی به گردن و پشت
[B][M1]گل مزن می نگویمت به گزاف
[M2]گل همی زن ولی به قدر کفاف
[B][M1]هست چندان بس از شراب و طعام
[M2]که به طاعت توان نمود قیام
[B][M1]ور فزایی بر آن سرف باشد
[M2]کی سرف مایه شرف باشد
[A]
[B][M1]مصطفی گفت آدمیزاده
[M2]که به خوردن حریص افتاده
[B][M1]باشدش چند لقمگک کافی
[M2]که به ابقای او بود وافی
[B][M1]قامت او ازان بماند راست
[M2]بهر طاعت به پا تواند خاست
[B][M1]لقمه را اولا مصغر کرد
[M2]بعد ازان جمع قلتش آورد
[B][M1]یعنی آندم که لقمه بندی کار
[M2]خرد باید به قدر و کم به شمار
[A]
[B][M1]خواجه را بین که از سحر تا شام
[M2]دارد اندیشه شراب و طعام
[B][M1]شکم از خوشدلی و خوشحالی
[M2]گاه پر می کند گهی خالی
[B][M1]فارغ از خلد و ایمن از دوزخ
[M2]جای او مزبله ست یا مطبخ
[B][M1]کار او بهر نفس پروردن
[M2]روز و شب ریدن است و یا خوردن
[B][M1]معده فاسد ز اشتهای دروغ
[M2]می دهد تیز و می زند آروغ
[B][M1]زین دو باد عفن ز طبع کثیف
[M2]داد بر باد نقد عمر شریف
[B][M1]بس که زد معده بر دماغش دود
[M2]روزن عقل شد بر او مسدود
[B][M1]شهرت بطن کان بود بطنه
[M2]تذهب بالذکاء و الفطنه
[B][M1]چون شود پر ز نان و آب شکم
[M2]گردد از سینه علم و دانش کم
[B][M1]خود چه دانش بود در آن سینه
[M2]که بود جای شهوت و کینه
[B][M1]ور بود دانشی ز جهل کم است
[M2]زانکه از بهر فرج یا شکم است
[B][M1]دانش خویش را چو خرج کند
[M2]بهر شهوات بطن و فرج کند
[B][M1]هر که را بنگری ز دشمن و دوست
[M2]قیمت او به قدر همت اوست
[B][M1]هر که را همت آن بود که مدام
[M2]رودش در درون شراب و طعام
[B][M1]قیمت او اگر بیفزاید
[M2]آن بود کز درون برون آید
[B][M1]چه ازین زشتتر بود به جهان
[M2]که طفیل شکم کنی دل و جان
[B][M1]دل و جان بهر آب و نان خواهی
[M2]عقل و دین بهر انی و آن کاهی
[B][M1]همت تو همه شکم باشد
[M2]هر چه غیر از شکم عدم باشد
[A]
[B][M1]عارفی در طریق حق سندی
[M2]گشت مهمان صاحب خردی
[B][M1]میزبان بهر خدمتش برخاست
[M2]میهمانخانه را به خوان آراست
[B][M1]ساخت آراسته به رسم کرام
[M2]خوان و خانه به گونه گونه طعام
[B][M1]صحن خانه شد از طبقها تنگ
[M2]همه پر میوه های رنگارنگ
[B][M1]مرد عارف تعللی می کرد
[M2]اندک اندک تناولی می کرد
[B][M1]دست می برد و دست می آورد
[M2]لیک کم می گرفت و کم می خورد
[B][M1]هر که از خوان حق غذا خوار است
[M2]بر دلش خوردن غذا بار است
[B][M1]از ابای ابیت دارد قوت
[M2]زان ابا می کند ز لقمه و لوت
[B][M1]میزبان پی به حال مهمان برد
[M2]راه اکرام و احترام سپرد
[B][M1]گفت شیخا زکات دندان را
[M2]رد مکن نزل مستمندان را
[B][M1]خوان ما را به پشت پای مزن
[M2]قرص نانی به دست خود بشکن
[B][M1]چون نشستی به خوان هیچ کسان
[M2]لب و دندان به نان شان برسان
[B][M1]ور نداری به خوان و سفره نیاز
[M2]دست می کن به سوی میوه دراز
[B][M1]این همه میوه و طعام و شراب
[M2]که درین عالم است از هر باب
[B][M1]آفریده ست حق برای شما
[M2]تا فتد یک به یک خورای شما
[B][M1]گفت عارف که هر چه هست بلی
[M2]بهر ما آفریده است ولی
[B][M1]خلق ما از برای اینها نیست
[M2]هستی ما فدای اینها نیست
[B][M1]حق چو ایجاد نیک و بد کرده ست
[M2]خلق ما از برای خود کرده ست
[B][M1]خوانده باشی و ما خلقت الجن
[M2]گشته باشی به صدق آن موقن
[B][M1]لام تعلیل یعبدون را داد
[M2]یأکلون را نکرد قطعا یاد
[B][M1]در نعم هر که روی منعم دید
[M2]به نعم التفات نپسندید
[B][M1]ساخت منعم به انس خود علمش
[M2]انس با او بدل شد از نعمش
[B][M1]قوت و قوت ز حق گرفت مدام
[M2]گشت مستغنی از شراب و طعام
[A]
[B][M1]جوع آیین سالک راه است
[M2]شیوه عارفان آگاه است
[B][M1]جوع سالک به اختیار بود
[M2]جوع عارف به اضطرار بود
[B][M1]می نماید رونده مرتاض
[M2]از مطاعم به قصد خویش اعراض
[B][M1]تا دلش خوی با خوشی نکند
[M2]نفسش آهنگ سرکشی نکند
[B][M1]راهش آخر به مقصد انجامد
[M2]چون به مقصد رسد بیارامد
[B][M1]مرد عارف چو یافت لذت قرب
[M2]نه به اکلش فتد کشش نه به شرب
[B][M1]اکل و شربش چه باشد انس به حق
[M2]دایم او در حق است مستغرق
[B][M1]لقمه از خوان یطعمش بینی
[M2]شربت از چشمه سار یسقینی
[B][M1]جان او در تجلی صمدی
[M2]دارد از حق تسلی ابدی
[B][M1]حاجت خوردن از تهی شکمیست
[M2]مر صمد را تو خود بگو چه کمیست
[B][M1]گر صمد را کسی کند تعریف
[M2]فهو مالم یکن له تجویف
[B][M1]وصف تجویف خاص امکان است
[M2]پری او ز فیض رحمان است
[B][M1]گر نه رحمان کند وجود دهی
[M2]ماند از معنی وجود تهی
[B][M1]ذات رحمان چو هست عین وجود
[M2]خالی از کجا تواند بود
[A]
[B][M1]پی به مقصود کی برد سالک
[M2]نا شده نفس خویش را هالک
[B][M1]دل چو در نفس و وایه او بست
[M2]گشت ازان وایه پایه او پست
[B][M1]می خورد می چرد بهایم وار
[M2]می برد می درد سبع کردار
[B][M1]بر رخش باب قرب مسدود است
[M2]وز حریم حضور مطرود است
[B][M1]می نهد پا برون ز حد حقوق
[M2]عاشق است او حظوظ چون معشوق
[B][M1]بر حقوق اقتصار ننماید
[M2]ره به کسب حظوظ پیماید
[B][M1]هر چه باشد بدان حیات منوط
[M2]یا قوام بدن بدان مربوط
[B][M1]از ضرورات نفس دارندش
[M2]وز حقوق بدن شمارندش
[B][M1]هست بی آن بقای نفس محال
[M2]ترک آن را بکل مبند خیال
[B][M1]وانچه زاید بود بر این مقدار
[M2]ز آرزوهای نفس بد کردار
[B][M1]نفس را باشد از قبیل حظوظ
[M2]هر که مرد است ازان بود محفوظ
[B][M1]چون حقوقی بود طعام و شراب
[M2]نور زاید ازان و صدق و صواب
[B][M1]فعل خیرات و ترک محظورات
[M2]واندر این فعل ترک صبر و ثبات
[B][M1]ور حظوظی بود معاذالله
[M2]آید از وی نتیجه های تباه
[B][M1]ظلمت و غفلت و فساد و فجور
[M2]ریبت و غیبت و عناد و غرور
[B][M1]بر حقوق اقتصار کردن به
[M2]ترک حظ اختیار کردن به
[B][M1]سالها هر چه خواستی کردی
[M2]عمرها هر چه خواستی خوردی
[B][M1]چیست آخر ازان ذخیره تو
[M2]جز دل تار و نفس تیره تو
[B][M1]دو سه روزی لبی به دندان گیر
[M2]راه مردان و ارجمندان گیر
[B][M1]بهر نای گلو و طبل شکم
[M2]چند باشی به جنگ غصه دژم
[B][M1]نای خالی به است و طبل تهی
[M2]چند در نای و طبل لقمه نهی
[B][M1]تا تو این نای را نسازی تنگ
[M2]نشوی در جهان بلند آهنگ
[B][M1]تا بر این طبل تازه باشد پوست
[M2]نرسد صیت تو به دشمن و دوست
[B][M1]پیش ازان کت اجل بگیرد نای
[M2]بزنی طبل ازین سپنج سرای
[B][M1]شو علم در فنا و فقر و قدم
[M2]نه به ملک قدم به طبل و علم
[A]
[B][M1]حذر از صوفیان شهر و دیار
[M2]همه نا مردم اند و مردمخوار
[B][M1]هر چه دادی به دستشان خوردند
[M2]هر چه آمد ز دستشان کردند
[B][M1]کارشان غیر خواب و خوردن نی
[M2]هیچ شان فکر روز مردن نی
[B][M1]ذکرشان صرف بهر سفره و آش
[M2]فکرشان صرف در وجوه معاش
[B][M1]هر یکی کرده منزلی دیگر
[M2]نام آن خانقاه یا لنگر
[B][M1]بهر نیل امانی و شهوات
[M2]کرده میل اوانی و ادوات
[B][M1]فرش های لطیف افکنده
[M2]ظرف های نکو پراکنده
[B][M1]دیگدان کنده دیگ بنهاده
[M2]کرده آلات طبخ آماده
[B][M1]چشم بر در که کیست کز ده و شهر
[M2]یافته از طریق مردان بهر
[B][M1]گوشت یا آرد آورد دو سه من
[M2]تا نشیند به صدر شیخ زمن
[B][M1]سر انبان لاف بگشاید
[M2]بر حریفان گزاف پیماید
[B][M1]نکند بس ز مهمل و قلماش
[M2]تا به آن دم که پخته گردد آش
[B][M1]هرگز اسباب آش نادیده
[M2]نگشاده بر آشنا دیده
[B][M1]بهر آش است آشنایی او
[M2]ز آتش دیگ روشنایی او
[B][M1]هر کجا مفسدی مجالی یافت
[M2]کامردی را ز شهر سر برتافت
[B][M1]کرد یاد حضور درویشان
[M2]که سرم خاک مقدم ایشان
[B][M1]سفره پر نان و فوطه پر خرما
[M2]کیسه پر نقل و کاسه پر حلوا
[B][M1]آمد از شهر تا به منزل وی
[M2]امردک هم دوان دوان در پی
[B][M1]سر درون زد که السلام علیک
[M2]لیتنی دائما اعیش لدیک
[B][M1]شیخ برجست و در جواب سلام
[M2]که علیک السلام و الاکرام
[B][M1]در هم آویختند هر دو دغل
[M2]به تمنای دستبوس و بغل
[B][M1]امردک نیز پیش شیخ دوید
[M2]روی بر دست و پای او مالید
[B][M1]او هم از رحمت مسلمانی
[M2]بوسه ای برزدش به پیشانی
[B][M1]بعد ازان شیخ جای خود بنشست
[M2]پرسش حال و کار در پیوست
[B][M1]کارتان چیست حال تان چونست
[M2]اهل و مال و عیال تان چونست
[B][M1]یک به یک را جواب نیک شنید
[M2]رو در آن شخص کرد و زو پرسید
[B][M1]کین پسر می شود تو را فرزند
[M2]یا نه شاگرد توست و خویشاوند
[B][M1]گفت ازین هر سه نیست هیچکدام
[M2]لیک با ماش نسبتی ست تمام
[B][M1]نسبتی دور دور کرد بیان
[M2]که ازان سر کار گشت عیان
[A]
[B][M1]سائلی گفت با کسی به عجب
[M2]با فلانت چه نسبت است و نسب
[B][M1]گفت او ترک هست من تاجیک
[M2]لیک داریم خویشی نزدیک
[B][M1]دارد او پر درختها باغی
[M2]بر یکی کرده آشیان زاغی
[B][M1]هر گه آن زاغ می کشد آوا
[M2]آید آوای او بدین مأوا
[B][M1]تا مرا جای بودن این مأواست
[M2]گوش من بر صدای آن آواست
[A]
[B][M1]چون یکی لحظه گفت و گو کردند
[M2]هر فتوحی که بود آوردند
[B][M1]شیخ مالید دست و پیش نشست
[M2]برد اول به نان و حلوا دست
[B][M1]پاره ای خورد و پاره ای بگذاشت
[M2]پاره ای بخش غایبان برداشت
[B][M1]نقل و خرما به دست خود سره کرد
[M2]نامزد از برای شبچره کرد
[B][M1]بهر اهل فتوح فاتحه خواند
[M2]وز پی فاتحه معارف راند
[B][M1]گاه تفسیر گفت و گاه حدیث
[M2]گاه تسویل های دیو خبیث
[B][M1]یک زمان از سخن نیارامید
[M2]تا به نقل مشایخ انجامید
[B][M1]گاهی از شیخ خویش راند سخن
[M2]گاهی از شیخ شیخ پیر کهن
[B][M1]از کرامات آن دقایق خواند
[M2]وز مقامات این حقایق راند
[B][M1]سخنان گفت جمله پخته و نغز
[M2]لیک از پوست پی نبرد به مغز
[B][M1]چون تو باشی ز ذوق حال تهی
[M2]ذوق و حال کسان چه شرح دهی
[B][M1]خواجه را هیچ نی چه سود فغان
[M2]که فلان داشت این و بهمان آن
[A]
[B][M1]با پسر گفت لولیی در ده
[M2]نیست چیزی ز نان گندم به
[B][M1]گفت هرگز تو خورده ای بابا
[M2]گفت من خود نخورده ام اما
[B][M1]بود جدی مرا کهنسالی
[M2]یافته از زمانه اقبالی
[B][M1]دیده بود او کسی حوالی شهر
[M2]که گرفتی ز نان گندم بهر
[A]
[B][M1]به سخن شیخ روز را گذراند
[M2]به حیل شام را به چاشت رساند
[B][M1]وان حوایج که نقد گنجینه
[M2]بود ز آیندگان پیشینه
[B][M1]حاضر آورد یک دو کاسه طعام
[M2]داشت محسوب در وظیفه شام
[B][M1]چون شد آن آش و ماش و خورده روان
[M2]برگرفتند کاسه ها ز میان
[B][M1]نقل های ذخیره پیش کشید
[M2]نقل می گفت و نقلکی می چید
[B][M1]چون ز شب درگذشت یک دو سه پاس
[M2]گفت بر نقل و نقل شکر و سپاس
[B][M1]جانب خوابگه قدم برداشت
[M2]بره و گرگ را به هم گذاشت
[B][M1]گرگ بی حد گرسنه بره زبون
[M2]چون بماند سلامت از وی چون
[B][M1]شیخ در خواب و مفسدک بیدار
[M2]شیخ بیکار و مفسدک در کار
[B][M1]ساخت اندر پناه لنگر شیخ
[M2]کار خود را که خاک بر سر شیخ
[B][M1]گر زنی طعن این بر آن غرزن
[M2]بر تو خواند که ان بعض الظن
[B][M1]بعض ظن گفت حق نه کل آخر
[M2]صدق بعضی ظنون بود ظاهر
[B][M1]این نه صوفیگری و آزادیست
[M2]بلکه کیدیگری و قوادیست
[B][M1]شیخ و صوفی که گفتمش صد بار
[M2]می کنم زان گناه استغفار
[B][M1]آن فرومایه را چه استحقاق
[M2]کین اسامی بر او کنند اطلاق
[B][M1]لقب و اسم پادشایی چند
[M2]حیف باشد بر این دغایی چند
[B][M1]بلکه زان کس کش اینچنین کار است
[M2]حرف را ننگ و لفظ را عار است
[B][M1]کاش او را نمونه ای بودی
[M2]که من آن را به خلق بنمودی
[B][M1]تا به تمثیل شرح سیرت وی
[M2]کردمی همچو آن عرب در ری
[A]
[B][M1]عربی را که بود ساکن بر
[M2]جانب ری فتاد رای سفر
[B][M1]دید پیش دکانچه طباخ
[M2]چرب رودی، نفیر زد گستاخ
[B][M1]به تعجب که یا عجم ماذا
[M2]خذ فلوسا و اعطنی هذا
[B][M1]فلس ازو بستد و به جای نهاد
[M2]یک بدستی ازان به دستش داد
[B][M1]عربان در بغل نهاد و گذشت
[M2]گرد بازار و شهر و کو می گشت
[B][M1]ناگهانش میان شهر و غلو
[M2]چرب رود از بغل فتاد فرو
[B][M1]چون ز نامش نداشت مسکین بهر
[M2]که سراغش کند ز مردم شهر
[B][M1]بغل از وی تهی و کیسه ز دانگ
[M2]خرزه بر کف نهاد و می زد بانگ
[B][M1]ایها المسلمون ببلدة ری
[M2]هل وجدتم بمثل هذا شی
[A]
[B][M1]خواب مرگ و حیات بیداریست
[M2]صلح مرگ از حیات بیزاریست
[B][M1]می گریزی ز زخم نشتر مرگ
[M2]چه کنی روی در برادر مرگ
[B][M1]خواب دزدیست زندگانی کاه
[M2]نقد خود را ز دزد دار نگاه
[B][M1]مثلی روشن است بر که و مه
[M2]که سپردن به دزد کالا به
[B][M1]مگر این دزد ازان بود بالا
[M2]که سپردن توان به او کالا
[B][M1]باشد ای کرده رو به راه طلب
[M2]نیم عمر تو روز و نیمی شب
[B][M1]شب تو چون همه گذشت به خواب
[M2]عر تو نیمه شد به وقت حساب
[B][M1]بر تو خواهی دراز گردد روز
[M2]چیزی از شب بدزد و بر وی دوز
[B][M1]فی المثل گر شود ز عمر تو کم
[M2]روزی افتی میان غصه و غم
[B][M1]صد شب از عمر خویش کم کردی
[M2]غم آن از غرور کم خوردی
[B][M1]قصد شبگیر کن که بی شبگیر
[M2]نیست این راه انقطاع پذیر
[B][M1]شبروان را ز ره بریدن شب
[M2]گر چه باشد هزار گونه تعب
[B][M1]چون به منزل شتر بخوابانند
[M2]آن زمان مدح شبروی خوانند
[B][M1]انما السائرون کل رواح
[M2]یحمدون السری لدی الاصباح
[A]
[B][M1]روش سالکان که معنوی است
[M2]گاه ایمان نه عیب شبروی است
[B][M1]ظلمات حجب گرفته تمام
[M2]از یمین و یسار و خلف و امام
[B][M1]با وجود هزار راهنمای
[M2]باشد انده فزای و محنت زای
[B][M1]بامدادان که سرزند ز زمین
[M2]پرتو انکشاف صبح یقین
[B][M1]برود از میانه ظلمت شب
[M2]اشرقت ارضهم بنور الرب
[B][M1]شبروی را شوند قدر شناس
[M2]بگشایند لب به شکر و سپاس
[B][M1]ترک پندار ما و من گویند
[M2]حمد من أذهب الحزن گویند
[B][M1]هر چه جز حق همه غم است و حزن
[M2]چه سرا و دکان چه بچه و زن
[B][M1]بر تو باشد ز هر یک اندوهی
[M2]که تحمل نیاورد کوهی
[A]
[B][M1]لیک چون نفحه ای ز حق گذرد
[M2]گر چه غم کوهها بود برد
[B][M1]ان لله منزل البرکات
[M2]فی احایین دهرکم نفحات
[B][M1]متعرض شوید آنها را
[M2]قابل آن کنید جانها را
[B][M1]ای بسا نفحه آمد و تو به خواب
[M2]بر مشامت زد و تو مست خراب
[B][M1]می دهد بوی گل و نسیم سحر
[M2]لیک ازان مرد خفته را چه خبر
[B][M1]نفحه آمد ز حق نپذرفتی
[M2]نفحه آمد دماغ بگرفتی
[B][M1]نفحه آمد نصیب بیداران
[M2]نفحه آمد طبیب بیماران
[B][M1]آن که بیدار نی نیافت نصیب
[M2]وان که بیمار نی نخواست طبیب
[B][M1]ای خدا نفحه ای کرامت دار
[M2]که شوم از شمیم آن بیدار
[B][M1]باز بفرست نفحه ای دیگر
[M2]که به بیداریم بود در خور
[B][M1]بعد ازان نفحه ای که من بی من
[M2]برورم بوکشان سوی گلشن
[B][M1]گلشنی کان بود اوان العرض
[M2]جنت عرضها السما و الأرض
[A]
[B][M1]اصل جنات جنت الذات است
[M2]عرضها الارض و السماوات است
[B][M1]ارض چه بود، حقایق اعیان
[M2]مستقر در نشیمن امکان
[B][M1]آسمان چه صفات یا اسما
[M2]متأثر ز حکم شان اشیا
[B][M1]بود اعیان باسرها و صفات
[M2]مندمج در نخست رتبه ذات
[B][M1]وحدت صرف و هستی ساذج
[M2]بود اینها همه در او مدرج
[B][M1]امتیازی و اختلافی نه
[M2]اتفاقی و ائتلافی نه
[B][M1]ذات خود را چو کرد بر خود عرض
[M2]عرضش این آسمان شد و این ارض
[B][M1]هم درآمد به کسوت اسما
[M2]هم برآمد به صورت اشیا
[B][M1]لیک در علم خویش نی در عین
[M2]بود در علم مندمج کونین
[B][M1]باز دیگر چو عرض کرد آغاز
[M2]کرد ارض و سمای دیگر ساز
[B][M1]ارض شد ملک و آسمان ملکوت
[M2]هر دو در تحت سطوت جبروت
[B][M1]شاید چو بار نخست در دومین
[M2]عرض او عین آسمان و زمین
[B][M1]هر چه در غیب ذات باطن بود
[M2]در شهادت ظهور کرد و نمود
[B][M1]آنچه در وی تجرد و تأثیر
[M2]گشت ظاهر شد آسمان و اثیر
[B][M1]آسمانی ولیک روحانی
[M2]نه هیولانی و نه جسمانی
[B][M1]وانچه آمد مخالف ارواح
[M2]ارض اجساد باشد و اشباح
[B][M1]طبقات است آن زمین و ازان
[M2]باشد اطباق آسمان جهان
[B][M1]ذات حق را که جنت آیین است
[M2]عرضهاالارض و السما این است
[B][M1]چون عیان شد ز غیب قدس قدم
[M2]عرضش این هر دو شد نه بیش و نه کم
[A]
[B][M1]قال خیرالوری علیه سلام
[M2]انما الناس هجع و نیام
[B][M1]فاذا جائهم و ان کرهوا
[M2]سکرة الموت بعدها انتبهوا
[B][M1]آدمیزاده در مبادی حال
[M2]پی نفس و هوا رود همه سال
[B][M1]غیر تن پروری ندارد خوی
[M2]سوی دانشوری نیارد روی
[B][M1]خواب غفلت گرفته چشم دلش
[M2]نگذشته نظر ز آب و گلش
[B][M1]پی نبرده ز فرط نادانی
[M2]جز به لذات جسم و جسمانی
[B][M1]لذت او در آن بود محصور
[M2]همت او بر آن بود مقصور
[B][M1]غرض او بود ز جنبش و کسب
[M2]اکتساب مراد نفس فحسب
[B][M1]حرکاتش همه هوا و هوس
[M2]نزد بی هوای نفس نفس
[B][M1]سکناتش برای نفس تمام
[M2]خود نگیرد به غیر نفس آرام
[B][M1]عقل و روح قوا و ارکان را
[M2]جمله اقطاع کرده شیطان را
[B][M1]گشته هر یک به شغل دیگر بند
[M2]که نیارد گسست ازان پیوند
[B][M1]هر چه با او همی کند شیطان
[M2]نیست از وی مخالفت امکان
[B][M1]در کفش مانده سخت مضطر و خوار
[M2]همچو آن زن به دست آن عیار
[A]
[B][M1]داشت در ده مقام بیوه زنی
[M2]تازه رویی و نازنین بدنی
[B][M1]بود در کنج خانه مالامال
[M2]یک دو خم روغنش چو آب زلال
[B][M1]روزی افتاد حاجتش که به شهر
[M2]برد آن وز بهاش گیرد بهر
[B][M1]کرد ازان پر دو خیک و بر خر بست
[M2]جست بالا و در میانه نشست
[B][M1]مرد وار از گزند راه آزاد
[M2]خر سواره به شهر روی نهاد
[B][M1]چون ز ده دور گشت مقداری
[M2]آمد از ره پدید عیاری
[B][M1]پیش راهش گرفت کای خواهر
[M2]بلکه خورشید و ماه در چادر
[B][M1]از کجا می رسی چه داری بار
[M2]واندر این شهر با که داری کار
[B][M1]گفت با کس به شهر کارم نیست
[M2]رفتن از ده جز اضطرارم نیست
[B][M1]بار من روغن است و می کوشم
[M2]کش رسانم به شهر و بفروشم
[B][M1]گفت بگشای بار خویش که من
[M2]می روم سوی ده پی روغن
[B][M1]تا هم اینجا بهاش بشمارم
[M2]تو به ده من به شهر روی آرم
[B][M1]زن فرو جست و بار خویش بگشاد
[M2]خیک ها هر دو پیش مرد نهاد
[B][M1]مرد یک خیک را دهان بدرید
[M2]روغنش بهر امتحان بچشید
[B][M1]داد در دست زن که دار نگاه
[M2]تا به خیک دگر گشایم راه
[B][M1]زود بگشاد خیک دیگر سر
[M2]داد بیچاره را به دست دگر
[B][M1]چون دو دستش به خیک شد بسته
[M2]دست بردش به بند آهسته
[B][M1]کرد بیرون ز پاش شلوارش
[M2]بست کالای خویش در بارش
[B][M1]زن بیچاره چون به دفع فساد
[M2]نتوانست دست خویش گشاد
[B][M1]زانکه گر شور و جنگ می انگیخت
[M2]خیک روغن به خاک ره می ریخت
[B][M1]به ضرورت به کار تن در داد
[M2]نام و ناموس را به گوشه نهاد
[B][M1]گر ز روغن فراغتش بودی
[M2]دامن عصمتش نیالودی
[B][M1]بگسستی ز خیک چنگ و به جنگ
[M2]کار را بر حریف کردی تنگ
[B][M1]ای بسا کس که لاف مردی زد
[M2]دم ز آیین رهنوردی زد
[B][M1]همچو آن زن به این و آن شد بند
[M2]خویش را زیر حکم دیو افکند
[B][M1]زیر فرمان دیو شد ساکن
[M2]شد فضیحت ازان سکون لیکن
[B][M1]غفلتش بست دیده ادراک
[M2]که ندارد ازان فصیحت باک
[B][M1]روز آخر که مرگ مردم خوار
[M2]کند از خواب غفلتش بیدار
[B][M1]شود از کار و بار خویش آگاه
[M2]که بر او مکر دیو چون زده راه
[B][M1]یادش آید که در جوار خدای
[M2]بارها زد به جرم و عصیان رای
[B][M1]فعل های قبیح ازو صادر
[M2]گشت و حق بود حاضر و ناظر
[B][M1]یادش آید که در فلان ساعت
[M2]دیو چون زد بر او ره طاعت
[B][M1]رخ ز فرمان گذاری حق تافت
[M2]سوی کید و فریب دیو شتافت
[B][M1]هر چه در شصت سال یا هفتاد
[M2]کرد از شر و خیر پیش افتاد
[B][M1]یک به یک پیش چشم او دارند
[M2]آشکارا به روی او آرند
[B][M1]بگذارند ز گنبد والا
[M2]بانگ یا حسرتا و واویلا
[A]
[B][M1]حسرت از جان او برآرد دود
[M2]وان زمان حسرتش ندارد سود
[B][M1]بس که ریزد ز دیده اشک ندم
[M2]غرق گردد ز فرق تا به قدم
[B][M1]و آب چشمش شود در آن شیون
[M2]آتشش را به خاصیت روغن
[B][M1]کاش این گریه پیش ازین کردی
[M2]غم این کار پیش ازین خوردی
[B][M1]دادی از جویبار دیده نمی
[M2]شستی از نامه سیه رقمی
[B][M1]نم چه سود این زمان که کشت امل
[M2]خشک گشت از تف سموم اجل
[B][M1]گریه روزی که بود فایده مند
[M2]از جهالت به خنده شد خرسند
[B][M1]چون زمان نشاط و خنده رسید
[M2]آبش از چشم و خون ز دل بچکید
[B][M1]حق چو فلیضحکوا قلیلا گفت
[M2]او ز بس خنده همچو غنچه شکفت
[B][M1]جوی چشمش شد ترشح جو
[M2]هرگز از چشمه سار فلیبکوا
[B][M1]لاجرم روز ضحک و استبشار
[M2]خون فشاند ز دیده خونبار
[B][M1]همه ضاحک ز عیش و مستبشر
[M2]او ز رنج و عنا عبوس و کدر
[A]
[B][M1]ای به مهد بدن چو طفل صغیر
[M2]مانده در دست خواب غفلت اسیر
[B][M1]پیش ازان کت اجل کند بیدار
[M2]گر نمردی ز خواب سر بردار
[B][M1]چون در مدح عاشقان سفتند
[M2]تتجافی جنوبهم گفتند
[B][M1]چه نهی تن به بستر و بالشت
[M2]سر برآور که زشت باشد زشت
[B][M1]دوست بیدار و مرد عشق آیین
[M2]سر راحت نهاده بر بالین
[B][M1]یار هشیار و مرد عشق پرست
[M2]خفته در خوابگاه عشرت مست
[B][M1]پیش عارف که ره به حق برده
[M2]زنده حق است و غیر حق مرده
[B][M1]زنده جاودان تو را بر سر
[M2]مردگان را چه می کشی در بر
[B][M1]حی قیوم پیش تو قائم
[M2]تو گرفتار مردگان دائم
[B][M1]چشم بر چشم تو خبیر و بصیر
[M2]چشمت از مردگان تمتع گیر
[B][M1]چندباشی درین معامله گرم
[M2]شرم بادت ازین معامله شرم
[B][M1]چون حیا شعبه ای ز ایمان است
[M2]بیحیایی دلیل طغیان است
[B][M1]هر که موقن بود به آنکه خدای
[M2]حاضر و ناظر است در همه جای
[B][M1]در و دیوار و حاجب و بواب
[M2]نیست بر دیدن خدای حجاب
[B][M1]در پس پرده های تو بر تو
[M2]کی تواند مخالفت با او
[B][M1]هر که داند کز اوج قمه عرش
[M2]تا حضیض بساط خاکی فرش
[B][M1]از ملایک پر است و از ارواح
[M2]مطلع بر هیاکل و اشباح
[B][M1]کی تواند به جنبش و آرام
[M2]بر امور قبیح کرد اقدام
[B][M1]هر که داند که کاملان بشر
[M2]که نهانند در میان بشر
[B][M1]کون با هر بلندی و پستی
[M2]پیش ایشان بود کف دستی
[B][M1]از همه خوب و زشت آگاهند
[M2]لیک افشای آن نمی خواهند
[B][M1]کی تواند ز طبع دیو سرشت
[M2]دست بردن به فعل ناخوش زشت
[B][M1]هر که داند که مؤمن آگاه
[M2]متفرس بود به نورالله
[B][M1]خواند از لوح های چهره عیان
[M2]هر چه باشد نهان ز خلق جهان
[B][M1]کی تواند که در شب دیجور
[M2]کرده پنهان هزار فسق و فجور
[B][M1]بدر آید ز خانه وقت صباح
[M2]مترسم به رسم اهل صلاح
[B][M1]سخنش آنکه دوش پاس پسین
[M2]دیده ام خواب آن و واقعه این
[B][M1]با نبی یا ولی شدم همدم
[M2]ساخت در راز خود مرا محرم
[B][M1]که فلان میر یا فلان دستور
[M2]یا فلان صدر افتخار صدور
[B][M1]خاصه ما و برگزیده ماست
[M2]نام او ثبت در جریده ماست
[B][M1]دولت او مدام خواهد بود
[M2]جاه او مستدام خواهد بود
[B][M1]سازدش گردش سنین و شهور
[M2]بر ادعای مظفر و منصور
[B][M1]بافد القصه آن خوش آمد باف
[M2]صد ازینها ز تار و پود گزاف
[B][M1]بر قد هر کسی مناسب او
[M2]که بود لایق مناصب او
[B][M1]طرفه تر آنکه این تنک خردان
[M2]گروند از کمال حرص بدان
[B][M1]هر چه بر امتداد جاه و جلال
[M2]باشد از نوم یقظه او دال
[B][M1]یک به یک را کنند ازو باور
[M2]نپسندند کان شود دیگر
[B][M1]طبع انسان بر آن بود مجبول
[M2]که کند هر چه خیر اوست قبول
[B][M1]هر خوش آمد که گوییش به دروغ
[M2]گیردش نفس ازان دروغ فروغ
[B][M1]گر چه باشد همه خطا و غلط
[M2]نکند رد آن به هیچ نمط
[B][M1]کند اذعان به صدق گوینده
[M2]همچو آن ساده مرد خربنده
[A]
[B][M1]پاسخش داد کای سلیم القلب
[M2]کرده دهر از تو فهم و دانش سلب
[B][M1]بلکه هرگزتو را نبوده ست آن
[M2]کز تو گویم کس ربوده ست آن
[B][M1]سالها شد که راکب اویی
[M2]قصه او ز من چه می جویی
[B][M1]به گزافی که بر زبان دو سه یار
[M2]راندم از بهر گرمی بازار
[B][M1]در صفت های این متاع سقط
[M2]از جهالت چه اوفتی به غلط
[B][M1]خواجه را بین که عمرهای دراز
[M2]بوده در حرص و بخل و خست و آز
[B][M1]غیر جمع درم نورزیده
[M2]گرد کسب کرم نگردیده
[B][M1]گر کشندش ز کام سی دندان
[M2]به ازان کز دهانش یک لب نان
[B][M1]گر کنندش ز پنجه پنج انگشت
[M2]ندهد حبه ای برون از مشت
[B][M1]ور درم واری از کفش ببرند
[M2]به که دیناری از کفش ببرند
[B][M1]چون نهد خوان در آفتاب به پیش
[M2]گیرد از ترس دست سایه خویش
[B][M1]مگسی کافتدش به کاسه درون
[M2]نا مکیده نیفکند به برون
[B][M1]کرده بر خاطر آن مبرد خوش
[M2]نحو را چون کسایی و اخفش
[B][M1]صرف دینار و درهم مجموع
[M2]پیش او هست مطلقا ممنوع
[B][M1]بس که می داردش ز کسر نگاه
[M2]نیست کس را به کسری از وی راه
[B][M1]صرف را چون ندید صرفه خویش
[M2]حرفی از نحو ساخته حرفه خویش
[B][M1]با چنین سیرت ار کند به مثل
[M2]مدح او طامعی خسیس و دغل
[B][M1]کای چو حاتم به جود گشته سمر
[M2]پیش تو صد چو معن بسته کمر
[B][M1]صیت جود کف تو در عالم
[M2]طعن معن است و ماتم حاتم
[B][M1]ذکر حاتم به عهد تو تا کی
[M2]شد ز نام تو نامه او طی
[B][M1]پیش تو یاد معن بی معنی ست
[M2]هر گدایی ز جود تو معنی ست
[B][M1]ز ابلهی گوش سوی او دارد
[M2]گفته اش جمله راست پندارد
[B][M1]زاغ عجب اندر آشیان دماغ
[M2]نهدش بیضه زان فسانه و لاغ
[B][M1]از خیالش زند نهالی سر
[M2]کش بود کبر برگ و نخوت بر
[B][M1]هرگز آن ابله سفله پیشه
[M2]نکند در دل خود اندیشه
[B][M1]کانچه گفت آن منافق طامع
[M2]نیست قطعا مطابق واقع
[B][M1]همه کذب است و افترا و نفاق
[M2]ندهد بویی از وفا و وفاق
[B][M1]نخوت آرد ز جانب ممدوح
[M2]که کند سد بابهی فتوح
[B][M1]زور و بهتان ز جانب مادح
[M2]که بود در کمال دین قادح
[B][M1]باشد القصه هر دو را مشئوم
[M2]زان به شرع هدی بود مذموم
[B][M1]ساده مردی ز عقل دور ترک
[M2]داشت در ده یکی ضعیف خرک
[B][M1]خرکی پیر و سست و لاغر و لنگ
[M2]که نرفتی دو روز یک فرسنگ
[B][M1]بس که از روزگار دیده دروش
[M2]نمی دم او به جای مانده نه گوش
[B][M1]هرگز از ضرب گز نیاسودی
[M2]راه را جز به گز نپیمودی
[B][M1]بود دایم ز زخم مرد سلیم
[M2]سرخ کیمخت او به رنگ ادیم
[B][M1]گر رسیدی به جو یکی باریک
[M2]همه عالم بر او شدی تاریک
[B][M1]ور شدی راه هم ز بولش گل
[M2]بودی از گل گذشتش مشکل
[B][M1]روزی آن ساده سوی شهرش برد
[M2]به حریفان خر فروش سپرد
[B][M1]یکی از جمع خر فروشانه
[M2]بهر آن کار ریش زد شانه
[B][M1]بانگ می زد که کیست در بازار
[M2]که خرد بهر خود خری رهوار
[B][M1]خر مگو استری جوان و روان
[M2]سخت در راه و تند در میدان
[B][M1]جهد از جای اگر رسد به مثل
[M2]سایه تازیانه اش به کفل
[B][M1]بلکه بر سایه اش گر آید نیش
[M2]گامها بگذرد ز سایه خویش
[B][M1]می جهد همچو باد جای به جای
[M2]می رود همچو آب در گل و لای
[B][M1]هست جوی بزرگ و نهر عظیم
[M2]پیش او کم ز جدول تقویم
[B][M1]خلق ازان گفت و گوی می خندید
[M2]لیک آن ساده مرد چون بشنید
[B][M1]سر فراگوش خر فروش آورد
[M2]کای به بازار خر فروشان فرد
[B][M1]اگر این قصه راست می گویی
[M2]راه این عرصه راست می پویی
[B][M1]سخنی گویمت به من کن گوش
[M2]به منش باز ده به کس مفروش
[B][M1]دیر شد کین چنین ستوده الاغ
[M2]که تو گفتی کنم به شهر سراغ
[B][M1]ای عجب کان خود آن من بوده ست
[M2]روز و شب زیر ران من بوده ست
[B][M1]یار در خانه و به گرد جهان
[M2]من طلبکارش آشکار و نهان
[A]
[B][M1]گوش بر مدح مدح گو کم نه
[M2]بلکه احث التراب فی وجهه
[B][M1]مدح گوی تو در برابر تو
[M2]خاک ادبار ریخت بر سر تو
[B][M1]هر چه بر تو ز نفس شورانگیز
[M2]ریخت بردار و بر رخ او ریز
[B][M1]پیش خیر بشر نکو سیری
[M2]کرد روزی ستایش دگری
[B][M1]گفت ویحک قطعت عنق اخیک
[M2]ساختی روز روشنش تاریک
[B][M1]مدحت یار خویش بگزیدی
[M2]گردن یار خویش ببریدی
[B][M1]گر چه کردی بلند مقدارش
[M2]کشتی از تیغ عجب و پندارش
[B][M1]جان قدسی که جسم خاک وی است
[M2]عجب و پندار وی هلاک وی است
[B][M1]باشد او را در این سپنج سرای
[M2]زندگانی و زندگی به خدای
[B][M1]از خدا چون به خود شود محجوب
[M2]صدمت مرگ بر وی آرد کوب
[B][M1]ظاهرا گر چه زنده اش خوانی
[M2]باطنا مرده است تا دانی
[B][M1]انما الناس کلهم موتی
[M2]نیست جز اهل علم مستثنی
[B][M1]لیک علمی که باشدت قائد
[M2]که بدان سوی حق شوی عائد
[B][M1]پرده از دیده تو بردارد
[M2]جز حقیقت به دیده نگذارد
[B][M1]بردت زین حیات حس امید
[M2]زنده ای سازدت به حق جاوید
[B][M1]نایدت پیش چشم ذوق و شهود
[M2]غیر حق قدیم و حی ودود
[B][M1]همه را ظل ذات او بینی
[M2]جلوه گاه صفات او بینی
[B][M1]چون به ذات و صفات خود نگری
[M2]پی به آن ذات و آن صفات بری
[B][M1]گر کسی گویدت ثنا و مدیح
[M2]به بیان بدیع و لفظ فصیح
[B][M1]گر چه بر تو ز وی شود واقع
[M2]دانی آن را ز حق به حق راجع
[B][M1]نخوت و کبر بر تو ره نزند
[M2]آفت عجب گرد تو نتند
[B][M1]ور تو هم لب به نطق بگشایی
[M2]که کسی را به مدح بستایی
[B][M1]مدح تو حمد حق بود یکسر
[M2]لیک ظاهر به صورت مظهر
[B][M1]نبود باعث تو حرص و طمع
[M2]از پی دفع جوع و جذب شبع
[B][M1]بر چنین مادح و چنین ممدوح
[M2]کند این مدح فتح باب فتوح
[B][M1]همچو مدح ابوفراس شهیر
[M2]به فرزدق بر صغیر و کبیر
[B][M1]بر امامی که عابدین را زین
[M2]بود اعنی علی سلیل حسین
[A]
[B][M1]پور عبدالملک به نام هشام
[M2]در حرم بود با اهالی شام
[B][M1]می زد اندر طواف کعبه قدم
[M2]لیکن از ازدحام اهل حرم
[B][M1]استلام حجر ندادش دست
[M2]بهره نظاره گوشه ای بنشست
[B][M1]ناگهان نخبه نبی و ولی
[M2]زین عباد بن حسین علی
[B][M1]در کسای بها و حله نور
[M2]بر حریم حرم فکند عبور
[B][M1]هر طرف می گذشت بهر طواف
[M2]در صف خلق می فتاد شکاف
[B][M1]زد قدم بهر استلام حجر
[M2]گشت خالی ز خلق راه و گذر
[B][M1]شامیی کرد از هشام سؤال
[M2]کیست این با چنین جمال و جلال
[B][M1]از جهالت در آن تعلل کرد
[M2]وز شناساییش تجاهل کرد
[B][M1]گفت نشناسمش ندانم کیست
[M2]مدنی یا یمانی یا مکی ست
[B][M1]بوفراس آن سخنور نادر
[M2]بود در جمع شامیان حاضر
[B][M1]گفت من می شناسمش نیکو
[M2]زو چه پرسی به سوی من کن رو
[B][M1]آن کس است این که مکه و بطحا
[M2]زمزم و بوقبیس و خیف و منا
[B][M1]حرم و حل و بیت و رکن و حطیم
[M2]نادوان و مقام ابراهیم
[B][M1]مروه مسعی صفا حجر عرفات
[M2]طیبه و کوفه کربلا و فرات
[B][M1]هر یک آمد به قدر او عارف
[M2]بر علو مقام او واقف
[B][M1]قرة العین سیدالشهداست
[M2]غنچه شاخ دوحه زهراست
[B][M1]میوه باغ احمد مختار
[M2]لاله راغ حیدر کرار
[B][M1]چون کند جای در میان قریش
[M2]رود از فخر بر زبان قریش
[B][M1]که بدین سرور ستوده شیم
[M2]به نهایت رسید فضل و کرم
[B][M1]ذروه عزت است منزل او
[M2]حامل دولت است محمل او
[B][M1]از چنین عز و دولت ظاهر
[M2]هم عرب هم عجم بود قاصر
[B][M1]جد او را به مسند تمکین
[M2]خاتم الانبیاست نقش نگین
[B][M1]لایح از روی او فروغ هدی
[M2]فایح از خوی او شمیم وفا
[B][M1]طلعتش آفتاب روز افروز
[M2]روشنایی فزای و ظلمت سوز
[B][M1]جد او مصدر هدایت حق
[M2]از چنان مصدری شده مشتق
[B][M1]از حیا نایدش پسندیده
[M2]که گشاید به روی کس دیده
[B][M1]خلق ازو نیز دیده خوابانند
[M2]کز مهابت نگاه نتوانند
[B][M1]نیست بی سبقت تبسم او
[M2]خلق را طاقت تکلم او
[B][M1]در عرب در عجم بود مشهور
[M2]کو مدنش مغفل مغرور
[B][M1]همه عالم گرفت پرتو خور
[M2]گر ضریری ندید ازان چه ضرر
[B][M1]شد بلند آفتاب بر افلاک
[M2]بوم اگر زان نیافت بهره چه باک
[B][M1]بر نکو سیرتان و بدکاران
[M2]دست او ابر موهبت باران
[B][M1]فیض آن ابر بر همه عالم
[M2]گر بریزد نمی گردد کم
[B][M1]هست ازان معشر بلند آیین
[M2]که گذشتند ز اوج علیین
[B][M1]حب ایشان دلیل صدق و وفاق
[M2]بعض ایشان نشان کفر و نفاق
[B][M1]قربشان پایه علو و جلال
[M2]بعدشان مایه عتو و ضلال
[B][M1]گر شمارند اهل تقوا را
[M2]طالبان رضای مولا را
[B][M1]اندر آن قوم مقتدا باشند
[M2]واندر آن خیل پیشوا باشند
[B][M1]گر بپرسد ز آسمان بالفرض
[M2]سائلی من خیار اهل الارض
[B][M1]بر زبان کواکب و انجم
[M2]هیچ لفظی نیاید الاهم
[B][M1]هم غیوث الندی اذا وهبوا
[M2]هم لیوث الثری اذا نهبوا
[B][M1]ذکرشان سابق است در افواه
[M2]بر همه خلق بعد ذکرالله
[B][M1]سر هر نامه را رواج فزای
[M2]نام ایشانست بعد نام خدای
[B][M1]ختم هر نظم و نثر را الحق
[M2]باشد از یمن نامشن رونق
[A]
[B][M1]چون هشام آن قصیده غرا
[M2]که فرزدق همی نمود انشا
[B][M1]کرد از آغاز تا به آخر گوش
[M2]خونش اندر رگ از غضب زد جوش
[B][M1]بر فرزدق گرفت حالی دق
[M2]همچو بر مرغ بینوا عقعق
[B][M1]ساخت در چشم شامیان خوارش
[M2]حبس فرمود بهر آن کارش
[B][M1]اگرش چشم راستین بودی
[M2]راست کردار و راست دین بودی
[B][M1]دست بیداد و ظلم نگشادی
[M2]جای آن حبس خلعتش دادی
[B][M1]ای بسا راست بین که شد مبدل
[M2]از حسد حس او و شد احول
[B][M1]آنکه احول بود ز اول کار
[M2]چون شود حالش از حسد هشدار
[B][M1]آفت دیده حسد رمد است
[M2]رمد دیده خرد حسد است
[B][M1]از حسد دیده خرد شد کور
[M2]وز رمد دیده حسد بی نور
[B][M1]جان حاسد ز داغ غم فرسود
[M2]وز غم آسوده خاطر محسود
[B][M1]دایما از طبیعت فاسد
[M2]بر خدا معترض بود حاسد
[B][M1]که چنان مال یا منال چرا
[M2]مر فلان را همی دهد نه مرا
[B][M1]گر بدانم نمی کند خوشدل
[M2]کاش ازو نیز سازدش زایل
[B][M1]حسدالمرء یأکل الحسنات
[M2]و ان اعتاد کسبها سنوات
[B][M1]نکشد از شر شرر هیزم
[M2]آن ضرر کز حسد کشد مردم
[B][M1]آن حسد خاصه کاهل نفس و هوا
[M2]می برند از گزیدگان خدا
[B][M1]جای اینان مقر قرب و وصال
[M2]جای آنان جحیم بعد و نکال
[B][M1]ز آسمان مه همی دهد پرتو
[M2]بر زمین سگ همی زند عوعو
[B][M1]ز آسمان خور همی درخشد فاش
[M2]بر زمین کور می شود خفاش
[A]
[B][M1]قصه مدح بوفراس رشید
[M2]چون بدان شاه حق شناس رسید
[B][M1]از درم بهر آن نکو گفتار
[M2]کرد حالی روان ده و دو هزار
[B][M1]بوفراس آن درم نکرد قبول
[M2]گفت مقصود من خدا و رسول
[B][M1]بود ازان مدح نی نوال و عطا
[M2]زانکه عمر شریف را ز خطا
[B][M1]همه جا از برای هر همجی
[M2]کرده ام صرف در مدیح و هجی
[B][M1]تافتم سوی این مدیح عنان
[M2]بهر کفارت چنان سخنان
[B][M1]قلته خالصا لوجه الله
[M2]لا لان استعیض ما اعطاه
[B][M1]قال زین العباد و العباد
[M2]مانؤدیه عوض لا نرتاد
[B][M1]زانکه ما اهل بیت احسانیم
[M2]هر چه دادیم باز نستانیم
[B][M1]ابر جودیم بر نشیب و فراز
[M2]قطره از ما به ما نگردد باز
[B][M1]آفتابین بر سپهر علا
[M2]نفتد عکس ما دگر سوی ما
[B][M1]چون فرزدق به آن وفا و کرم
[M2]گشت بینا قبول کرد درم
[B][M1]از برای خدای بود و رسول
[M2]هر چه آمد ازو چه رد چه قبول
[B][M1]بود ازان هر دو قصدش الحق حق
[M2]می کنم من هم از فرزدق دق
[B][M1]رشحه ای زان سحاب لطف و نوال
[M2]که رسیدش ازان خجسته مال
[B][M1]زان حریفم اگر رسد حرفی
[M2]بندم از دولت ابد طرفی
[B][M1]صادقی از مشایخ حرمین
[M2]چون شنید آن نشید دور از شین
[B][M1]گفت نیل مراضی حق را
[M2]بس بود این عمل فرزدق را
[B][M1]کز جز اینش ز دفتر حسنات
[M2]برنیاید نجات یافت نجات
[B][M1]مستعد شد رضای رحمان را
[M2]مستحق شد ریاض رضوان را
[B][M1]زانکه نزدیک حاکم جائر
[M2]کرد حق را برای حق ظاهر
[A]
[B][M1]مادح اهل بیت در معنی
[M2]مدحت خویشتن کند یعنی
[B][M1]مؤمنم موقنم خدای شناس
[M2]وز خدایم بود امید و هراس
[B][M1]از کجی ها در اعتقادم پاک
[M2]نیست از طعن کج نهادم باک
[B][M1]دوستدار رسول و آل ویم
[M2]دشمن خصم بد خصال ویم
[B][M1]جوهر من ز کان ایشان است
[M2]رخت من از دکان ایشان است
[B][M1]همچو سلمان شدم ز اهل البیت
[M2]گشت روشن چراغ من زان زیت
[B][M1]انا مولی لهم و مولی القوم
[M2]کان منهم و لا أخاف اللوم
[B][M1]مست عشقند عاشقان دائم
[M2]لایخافون لومت اللائم
[B][M1]چون بود عشق صادقان درسم
[M2]کی ز کید منافقان ترسم
[B][M1]این نه رفض است محض ایمان است
[M2]رسم معروف اهل عرفان است
[B][M1]رفض اگر هست حب آل نبی
[M2]رفض فرض است بر ذکی و غبی
[B][M1]لوکان رفضا حب آل محمد
[M2]فلیشهد الثقلان انی رافضی
[B][M1]شافعی آن که سنت نبوی
[M2]ز اجتهاد قویم اوست قوی
[B][M1]به زبان فصیح و لفظ متین
[M2]گفت در طی شعر سحر آیین
[B][M1]گر بود رفض حب آل رسول
[M2]یا تولا به خاندان بتول
[B][M1]گو گوا باش آدمی و پری
[M2]که شدم من ز غیر رفض بری
[B][M1]کیش من رفض و دین من رفض است
[M2]رفع من رفض و مابقی خفض است
[A]
[B][M1]هر که را رفض خلق شد خلق است
[M2]نه خلق بلکه ننگ ما خلق است
[B][M1]چه بتر زان که ابلهی ز عوام
[M2]لب گشاید به سب صحب کرام
[B][M1]چه بتر زان که جاهلی ز سفه
[M2]گوید اندر حق صحابه تبه
[B][M1]آن که باشد مدیحش از ذم کم
[M2]چون بود گر برآرد از ذم دم
[B][M1]وان که باشد دعای نفرین بوی
[M2]چون بود گر کند به نفرین روی
[B][M1]مدح جاهل به صورت ار مدح است
[M2]گر به معنی نظر کنی قدح است
[B][M1]ور چه قدحش بود به ظاهر قدح
[M2]لیک باشد ز روی معنی مدح
[B][M1]زانکه مدح از مناسبت خیزد
[M2]جنس در مدح جنس آویزد
[B][M1]نقص باشد ز مرد صاحبدل
[M2]که بود همطویله جاهل
[B][M1]قدح کردن ز جنی و انسی
[M2]هست برهان بعد و ناجنسی
[B][M1]دور بودن ز شیوه جهال
[M2]از سمات فضیلت است و کمال
[B][M1]. . .
[M2]. . .
[A]
[B][M1]معنی انما یرید الله
[M2]آن بود پیش عارف آگاه
[B][M1]که خدا را ز لوث رجس و فساد
[M2]هست تطهیر اهل بیت مراد
[B][M1]نیست پوشیده بر اولوالأفهام
[M2]که بود رجس بدترین آثام
[B][M1]چون بود رجس زلت و عصیان
[M2]نیست تطهیر آن بجز غفران
[B][M1]پس همه اهل بیت مغفورند
[M2]وز عقوبات آخرت دورند
[B][M1]از گنه چون بریست ذمتشان
[M2]نتوان بهر آن مذمتشان
[B][M1]از معاصی مدارشان معصوم
[M2]وز ذمایم مسازشان مذموم
[B][M1]از یکی گر جریمه ای دانی
[M2]کش نهفتن به شرع نتوانی
[B][M1]بر وی احکام شرع اجرا کن
[M2]زانچه مشروع نی تبرا کن
[B][M1]به طبیعت مکن در آن مدخل
[M2]دین خود را بدان مکن مختل
[B][M1]ور شود با یکی ز صحبت نبی
[M2]در مقام جفا و بی ادبی
[B][M1]زان حکایت به لطف منعش کن
[M2]با وی از حکم شرع گوی سخن
[B][M1]لب به گفتار ناسزا مگشای
[M2]ناسزا را به ناسزا مزدای
[B][M1]به تعصب مگوی دشنامش
[M2]جز به حسن ادب مبر نامش
[B][M1]چه عجب کز وی آن کلام فضول
[M2]در گذارند بهر روح رسول
[B][M1]تو مؤاخذ شوی به آن هذیان
[M2]که تو را یافت بر زبان جریان
[B][M1]اهل بیت طهارتند اینها
[M2]نور چشم بصارتند اینها
[B][M1]اختر برج شرع و ایمانند
[M2]گوهر درج صدق و احسانند
[B][M1]بهره مندند از نبی و نبیه
[M2]کالولد گفته اند سر ابیه
[B][M1]همه جزوند زان چراغ سبل
[M2]هست در جزو شمه ای از کل
[B][M1]آید آن شمه مایه تأثیر
[M2]جزو همچون مس است و آن اکسیر
[B][M1]چون ز اکسیر رو نماید اثر
[M2]مس اگر کوهاست گردد زر
[B][M1]گشته ز اکسیر زر ناب این مس
[M2]گر چه مس می نماید اندر حس
[B][M1]پیش حس مس و پیش عقل زر است
[M2]پیش آن سنگ و پیش این گهر است
[B][M1]مکن از حس زر و گهر را رد
[M2]که اغالیط حس ندارد حد
[B][M1]گر زر ناب از مس آلاید
[M2]قیمت زر ازان نفرساید
[B][M1]رنگ مس نیست بر رخ زر غش
[M2]بهر بیگانگان بود روکش
[B][M1]آن بود غش که زرگر قلاب
[M2]مس نماید به صورت زر ناب
[B][M1]تا بدان ابلهی فریب خورد
[M2]گیرد آن مس قلب و زر شمرد
[A]
[B][M1]همچو این جاهلان جاه طلب
[M2]که غلو کرده در علو نسب
[B][M1]پدر و مادر از نسب عاری
[M2]پسر افتاده در نسب داری
[B][M1]دی پدر از اراذل قروی
[M2]پسر امروز سید علوی
[B][M1]مادرش لولی و پدر لالا
[M2]از زند دم ز حیدر و زهرا
[B][M1]سازد از آل مصطفی خود را
[M2]گوید از نسل مرتضی خود را
[B][M1]گوید این لیک خلق و فعل و فنش
[M2]می کند دمبدم دروغ زنش
[B][M1]پسری کش پدر مغیره بود
[M2]مر نبی را چه سان نبیره بود
[B][M1]کی بود ز اهل بیت آن نااهل
[M2]که گریزد ز جهل او بوجهل
[B][M1]زد خری لاف با خران دگر
[M2]که مرا رخش رستم است پدر
[B][M1]داد از آنها یکی جوابش باز
[M2]که گواه تو بس دو گوش دراز
[B][M1]پشک در نافه شد که من مشکم
[M2]می دهد بوی خوش تر و خشکم
[B][M1]نافه را چون گشاد مشک فروش
[M2]شد سیه زان گزاف گفتن روش
[B][M1]روبهی گفت با شتر که عمو
[M2]ز کجا می رسی درست بگو
[B][M1]می رسم گفت حالی از حمام
[M2]شسته ام ز آب سرد و گرم اندام
[B][M1]گفت روبه که شاهدی اینت
[M2]بس بود دست و پای چرکینت
[B][M1]اثر شستن همه اعضا
[M2]هست بر پاشنه تو را پیدا
[B][M1]می ندانم که با ولی و نبی
[M2]این چه گستاخی است و بی ادبی
[B][M1]ناکسان چون کنند و بی باکان
[M2]نسبت خویش با چنان پاکان
[B][M1]مایه زرقو قلبی و دغلی
[M2]چون بود نقد مصطفی و علی
[B][M1]مرغ مایل به دانه تلبیس
[M2]چون بود ز آشیانه تقدیس
[B][M1]میوه بد مذاق تلخ سرشت
[M2]چون بود حاصل از درخت بهشت
[B][M1]کی چو نافه خریطه سرگین
[M2]فتد از ناف آهوی مشکین
[B][M1]هذیان مسیلم کذاب
[M2]چون بود زاده حدیث و کتاب
[B][M1]چون بود موجبه مقدمتین
[M2]سلب شر است در نتیجه و شین
[B][M1]می دهد سلب در نتیجه شان
[M2]که نشد آن ز موجبات عیان
[B][M1]لعن الله تارکا لادب
[M2]داخلا بینهم بغیر نسب
[B][M1]باد لعنت بر آن که مهره خر
[M2]کرد پیوند سلک در و گهر
[B][M1]باد لعنت بر آن که دیده بدوخت
[M2]خاک تیره به نرخ مشک فروخت
[B][M1]باد لعنت بر آن که روی اندود
[M2]کرد مس را و همچو زر بنمود
[B][M1]پیش ازین فاضلان بسی بودند
[M2]که ز کسب و هنر نیاسودند
[B][M1]بود در هر زمان و در هر حال
[M2]سعیشان در مزید فضل و کمال
[B][M1]هنری جا نکرد در دلشان
[M2]که به کوشش نگشت حاصلشان
[B][M1]نسب اهل بیت بر خواندند
[M2]لیک در کسب آن فرو ماندند
[B][M1]با کمال جلی و قدر سنی
[M2]نه حسینی شدند نه حسنی
[B][M1]حبذا قابلان این دوران
[M2]کز حسب آنچه بود در امکان
[B][M1]عمر در جست و جو به سر بردند
[M2]تا ز امکان به فعلش آوردند
[B][M1]بعد ازان پای سعی فرسودند
[M2]در نسب راه کسب پیمودند
[B][M1]از نسب نامه های آل رسول
[M2]هر نسب شان که اوفتاد قبول
[B][M1]نسبت خویشتن بدان کردند
[M2]گوهر خویش را عیان کردند
[B][M1]ساختند آل خویش را به ستم
[M2]همچو استاد آلگر به بقم
[B][M1]شد ز جولاهگی و مال گری
[M2]حالشان منتقل به آلگری
[B][M1]لیک باشد به حکم عقل محال
[M2]که گلیم سیاه گردد آل
[B][M1]آن خسان کین محال می طلبند
[M2]زرد رویی آل می طلبند
[B][M1]بفرست ای خدای حجاجی
[M2]بر سر او ز معدلت تاجی
[B][M1]تا چنان کاولین ز نفس جهول
[M2]کرد جد در زوال آل رسول
[B][M1]کند این آخرین به دانش و داد
[M2]دفع این زادگان شر و فساد
[B][M1]شوید از آب تیغ میغ آثار
[M2]از شعار جمال آل این عار
[A]
[B][M1]پادشاهانه مجلسی می ساخت
[M2]نرد صحبت به هر کسی می باخت
[B][M1]برد روزی ز ذوق راهروی
[M2]ره بدان جمع سیدی علوی
[B][M1]شوکت و جاه شیخ را چو بدید
[M2]شوک آن شوکتش به سینه خلید
[B][M1]گفت هستم من آل پیغمبر
[M2]این بزرگی مرا بود در خور
[B][M1]با چنین رفعت نسب که مراست
[M2]این بزرگی نصیب شیخ چراست
[B][M1]هر خیالی که در مقابل شیخ
[M2]کرد اندیشه تافت بر دل شیخ
[B][M1]شیخ آیینه ایست لیکن کری
[M2]رویش از زنگ احتجاب بری
[B][M1]گشته در مرکز جهان مرکوز
[M2]رو به روی جهانیان شب و روز
[B][M1]هر چه ظاهر شود ز جمله جهات
[M2]منعکس گردد اندر آن مرآت
[B][M1]پیش این شیخ اگر روی زنهار
[M2]خاطر از زشت و خوب خالی دار
[B][M1]کانچه باشد بدان دل تو گرو
[M2]بر دل شیخ افکند پرتو
[B][M1]گر بود زشت آه و واویلی
[M2]ور بود خوب سادگی اولی
[B][M1]ساده نه لوح خویش پیش دبیر
[M2]تا شود از دبیر حرف پذیر
[B][M1]تا بود لوح تو حریف حروف
[M2]کی به تحریر او شود موصوف
[B][M1]گفت القصه شیخ با علوی
[M2]کای فروغ چراغ مصطفوی
[B][M1]نز نسب یافت آنچه جد تو یافت
[M2]از نسب کس به قرب حق نشتافت
[B][M1]گر نسب ساختی سرافرازش
[M2]بو لهب نیز بودی انبازش
[B][M1]من هم این از نسب نیافته ام
[M2]لیک در پیروی شتافته ام
[B][M1]مصطفی را ز فضل ربانی
[M2]گشته ام در متابعت فانی
[B][M1]به ره سنتش فرو شده ام
[M2]تا به حدی که جمله او شده ام
[B][M1]هستی من در او چو او برسید
[M2]حق به محبوبی خودم بگزید
[B][M1]شیخ مهنه که در فضای وجود
[M2]کس ازو مه نبود ز اهل شهود
[B][M1]بود صافی ز رنگ کبر و ریا
[M2]تافت زو عکس کبریای خدا
[A]
[B][M1]با نبی گفت ایزد متعال
[M2]که به امت رسان به لطف مقال
[B][M1]ان تحبوا الاله فاتبعون
[M2]نیست کار از متابعت بیرون
[B][M1]مایه قرب حق متابعت است
[M2]پیروان را سبق متابعت است
[B][M1]هر که در اتباع من شد گم
[M2]سر زد آخر ز جیب یحببکم
[B][M1]هر که جان در متابعت در باخت
[M2]حکم یحببکم الله ش بنواخت
[B][M1]مقبلی ناکشیده محنت و رنج
[M2]بردش اقبال و بخت تا سر گنج
[B][M1]در ره گنجخانه جای به جای
[M2]ماند بر خاک ازو و نشانه پای
[B][M1]هر که دیده بر آن نشانه نهاد
[M2]دولتش ره به گنجخانه گشاد
[B][M1]وان که ره دور ازان نشانه سپرد
[M2]گم شد و ره به گنجخانه نبرد
[B][M1]گنج جذب خدای ذوالمنن است
[M2]ره سوی آن رعایت سنن است
[B][M1]هر که در بند آن رعایت بیش
[M2]بهره زان گنج بیش گیرد و پیش
[B][M1]مصطفی کز مقام مجذوبی
[M2]شد مکرم به نام محبوبی
[B][M1]ز آفرینش نخست مطلوب اوست
[M2]لم یزل لایزال محبوب اوست
[B][M1]هر که با او مشارکت خواهد
[M2]جان به راه متابعت کاهد
[B][M1]خویشتن را بدو کند مانند
[M2]تا شود همچو او سعادتمند
[B][M1]جذب حق پیش راه او گیرد
[M2]وز سرش تا قدم فرو گیرد
[A]
[B][M1]هر که در راه عاشقی روزی
[M2]خورده باشد غم دل افروزی
[B][M1]هر چه همرنگ یار او باشد
[M2]از دل و جان شکار او باشد
[B][M1]مه برآید به سوی او نگرد
[M2]حسن و خوبی روی او شمرد
[B][M1]سرو بیند به قد او نازد
[M2]صفت سرو نازش آغازد
[B][M1]وقت گل سوی باغ بشتابد
[M2]بو که از باغ بوی او یابد
[B][M1]دامن گل ز خون دل شوید
[M2]بوی پیراهنش ز گل جوید
[B][M1]نرگس مست را بخواباند
[M2]که به چشمان مست او ماند
[B][M1]سر زلف بنفشه تاب دهد
[M2]سبزه را ز ابر دیده آب دهد
[B][M1]کان ز زلف کجش بود تاری
[M2]وین ز خط خوشش نموداری
[B][M1]با لب غنچه خنده ساز کند
[M2]جعد سنبل کشد دراز کند
[B][M1]کان ز لعلش برد شکر خنده
[M2]وین ز جعدش بود سر افکنده
[B][M1]چون ببیند به کوه کبک دری
[M2]که کند در خرام جلوه گری
[B][M1]سر نهد پیش او به صد خواری
[M2]که تو رفتار یار من داری
[B][M1]یاد آن چشم خوابناک کند
[M2]چشمشان از غبار پاک کند
[B][M1]بر کهن منزلی که روزی یار
[M2]خانه کرده ست یا فکنده گذار
[B][M1]نگذرد زان مرابع و اطلال
[M2]تا نسازد ز گریه مالامال
[B][M1]ریزد از ابر دیده چندان خون
[M2]که شود دامن دمن گلگون
[B][M1]گر بیابد یکی شکسته سفال
[M2]قدحی گیردش خجسته به فال
[B][M1]باده عشق و شوق نوشد ازو
[M2]همچو میخوارگان خروشد ازو
[B][M1]گاه با دیگدان شود دمساز
[M2]گاه با خیمه پاره گوید راز
[B][M1]گاه سازد ز خاک و خاکستر
[M2]بهر خواب پسین خود بستر
[B][M1]اثر پای ناقه اش به وحل
[M2]آورد عاشقانه رقص جمل
[B][M1]هر چه بیند به عالم القصه
[M2]کز جمال ویش بود حصه
[B][M1]کند از جان و دل بدان میلی
[M2]همچو مجنون به جانب لیلی
[B][M1]هر کجا بیند آن جمال افزون
[M2]گیردش بیش جذب عشق و جنون
[A]
[B][M1]صید جویی به دشت دام نهاد
[M2]آهوی وحشیش به دام افتاد
[B][M1]بست پایش چو بود در دل وی
[M2]کش برد زنده تا نواحی حی
[B][M1]نا نهاده ز دشت پا بیرون
[M2]شد دوچار وی از قضا مجنون
[B][M1]دید آن پای بسته آهو را
[M2]خاست از جان خسته آه او را
[B][M1]پیش آن صید پیشه باز دوید
[M2]ناله و آه جانگداز کشید
[B][M1]کاخر این صید را چه آزاری
[M2]دست و پا بسته اش چرا داری
[B][M1]او به صورت مشابه لیلی ست
[M2]گر به لیلی ببخشی اش اولی ست
[B][M1]نرگسش را نداده سرمه جلی
[M2]ور نه بودی به عینه لیلی
[B][M1]گردنش را نسوده عقد گهر
[M2]ور نه با لیلی آمدی همسر
[B][M1]خواند از شوق یار فرزانه
[M2]صد از اینان فسون و افسانه
[B][M1]رام شد صید پیشه ز افسونش
[M2]داد رشته به دست مجنونش
[B][M1]دست خود طوق گردن او ساخت
[M2]به زبان تفقدش بنواخت
[B][M1]بوسه بر چشم و گردن او داد
[M2]رشته از دست و پای او بگشاد
[B][M1]گفت رو رو فدای لیلی باش
[M2]همچو من در دعای لیلی باش
[B][M1]لاله می چر به جای خار و گیاه
[M2]وز خدا سر خروییش می خواه
[B][M1]سبزه می خور به گرد چشمه و جوی
[M2]بهر سر سبزیش دعا می گوی
[B][M1]تا ز لیلی تو را بود بویی
[M2]کم مباد از وجود تو مویی
[B][M1]گه چرا کرده در زمین حرم
[M2]گه غذا خورده از ریاض ارم
[B][M1]شاد زی از عنایت مولی
[M2]در حمای حمایت لیلی
[A]
[B][M1]قصه عاشقان خوش است بسی
[M2]سخن عشق دلکش است بسی
[B][M1]تا مرا هوش و مستمع را گوش
[M2]هست ازین قصه کی شود خاموش
[B][M1]هر بن موی صد دهانم باد
[M2]هر دهان جای صد زبانم باد
[B][M1]هر زبانی به صد بیان گویا
[M2]تا کنم قصه های عشق املا
[B][M1]لیک چون دل به شرح عشق کشید
[M2]نوبت گفت و گو به عشق رسید
[B][M1]رهروی از دیار عشق آمد
[M2]رشحی از چشمه سار عشق آمد
[B][M1]یعنی آمد ز کشور جانان
[M2]قاصدی نامه وفا خوانان
[B][M1]کیست جانان امان ده جان ها
[M2]از همه دردها و درمان ها
[B][M1]آن که عشاق پیش او میرند
[M2]سبق زندگی ازو گیرند
[B][M1]تا نمیری نباشی ارزنده
[M2]که به انفاس او شوی زنده
[B][M1]هست ازین مردگی مراد مرا
[M2]آنکه خواهند صوفیان به فنا
[B][M1]نه فنایی که جان ز تن برود
[M2]بل فنایی که ما و من برود
[B][M1]شوی از ما و من بکلی صاف
[M2]نشود با تو هیچ چیز مضاف
[B][M1]نزنی هرگز از اضافت دم
[M2]از اضافت کنی چون تنوین رم
[B][M1]هم ز نو وارهی و هم ز کهن
[M2]نگذرد بر زبانت گاه سخن
[B][M1]کفش من تاج من عمامه من
[M2]رکوه من عصا و جامه من
[B][M1]زانکه هر کس که از منی وارست
[M2]یک من او را هزار من بار است
[B][M1]صد منش بار بر سر و گردن
[M2]به که یک بار بر زبانش من
[A]
[B][M1]شیخ مهنه که بود پیوسته
[M2]از من و مای خویشتن رسته
[B][M1]صد حکایت ز خویش واگفتی
[M2]لیک هرگز نه من نه ما گفتی
[B][M1]رفتی اندر صف صفا کیشان
[M2]بر زبانش به جای من ایشان
[B][M1]بود بر وی شهود حق غالب
[M2]دید خود را ز چشم خود غایب
[B][M1]لفظ ایشان که خاص غایب راست
[M2]جامه ای بود بر قد او راست
[B][M1]خرد آن ساده را کند تعییر
[M2]که ز غایب به من کند تعبیر
[B][M1]خاصه از غایبی که ماند دور
[M2]جاودان از حریم قرب و حضور
[B][M1]بکشد رخت خود ز شهر وجود
[M2]بنشیند به گوشه ای نابود
[B][M1]گر بجوید به سال های دراز
[M2]اثر خویشتن نیابد باز
[A]
[B][M1]گر تو گویی که شیخ دین ز چه رو
[M2]لفظ ایشان وظیفه ساخت نه او
[B][M1]گویمت زانکه لفظ او مطلق
[M2]هست اشارت سوی هویت حق
[B][M1]پیش چشم شهود دیده وران
[M2]محو باشد هویت دگران
[B][M1]در عبارت چو او و هو رانند
[M2]غرض از او و هو همو دانند
[B][M1]نیست مشهود جز هویت او
[M2]لا هو فی الوجود الاهو
[B][M1]وان هویت که واحد است و احد
[M2]برتر از وهم کثرت است و عدد
[B][M1]لیک چون در عدد شود ساری
[M2]رو نماید تعددی طاری
[B][M1]به تک و پو چو مرد وحدت جوی
[M2]از تعدد نهد به وحدت روی
[B][M1]سر وحدت بر او شود غالب
[M2]وصف کثرت ازو شود غایب
[B][M1]چون شود دور کثرتش ز نظر
[M2]لفظ ایشان به آن بود در خور
[A]
[B][M1]ور تو گویی که کاملان بسیار
[M2]ما و من آورند در گفتار
[B][M1]بی شک ایشان بسی شتافته اند
[M2]وز من و ما خلاص یافته اند
[B][M1]ما و من بر زبان چرا رانند
[M2]غرض از ما و من که را دانند
[B][M1]گویم آن کس که شد ز خویش خلاص
[M2]شد به سر شهود وحدت خاص
[B][M1]غیر مشهود خود نداند هیچ
[M2]غیر ازان بر زبان نراند هیچ
[B][M1]نشود زانش ما و من مانع
[M2]هر چه گوید بر آن شود واقع
[B][M1]من چو گوید مرادش از من اوست
[M2]اوست چون مغز و لفظ ها همه پوست
[B][M1]بلکه حق بر زبان او گویاست
[M2]نطق حق از زبان او پیداست
[B][M1]متکلم ز خود چو گوید راز
[M2]جز من و ما دگر چه گوید باز
[B][M1]قایل من چو نیست جز ذوالمن
[M2]غیر ذوالمن کجا بود آن من
[B][M1]قطره چون بحر ساخت ناچیزش
[M2]که تواند ز بحر تمییزش
[B][M1]به من و ما اگر شود گویا
[M2]من و مایش بود همان دریا
[B][M1]گر چه آرد هزار طوفان زور
[M2]نفتدش در شهود بحر فتور
[A]
[B][M1]بلکه چون ابر بر سرت بارد
[M2]واندر آن تیرگیت نگذارد
[B][M1]تیرگی های تو فرو شوید
[M2]وز گل تو گل صفا روید
[B][M1]تیرگی چیست دود هستی تو
[M2]خویش بینی و خود پرستی تو
[B][M1]تیره کردی ز دود هستی روی
[M2]خیز رو کن در ابر هستی شوی
[B][M1]کیست آن ابر گفته شد زین پیش
[M2]ابر خود کیست بل کزان هم بیش
[B][M1]ابر چه بود محیط کز هر سو
[M2]ابرها سایلند از کف او
[B][M1]او محیط است و گرد او اصحاب
[M2]فیص کش فیض بخش همچو سحاب
[B][M1]خواجه بندگان کارآگاه
[M2]قبله مقبلان عبیدالله
[B][M1]روح الله روح اسلافه
[M2]طول الله عمر اخلافه
[B][M1]تافت از التماس شاه زمان
[M2]از سمرقند سوی مرو عنان
[B][M1]شاه با کبریا و جاه جلال
[M2]رفت فرسنگ ها به استقبال
[B][M1]خواجه می راند بارگی به شتاب
[M2]چون فرشته که راند ابر خوشاب
[B][M1]شاه و گردنکشان لشکر شاه
[M2]که همی سودشان به چرخ کلاه
[B][M1]سر به سر در رکاب او بودند
[M2]بر رکابش جبین همی سودند
[B][M1]همه فارغ ز خود پسندی خویش
[M2]داده داد نیازمندی خویش
[B][M1]همه آورده از بلندی رای
[M2]شرط تعظیم و احترام بجای
[B][M1]جای آن داشت که ز جاه و شکوه
[M2]رفتی از جای خویش آنجا کوه
[B][M1]لیک خواجه که کوه آیین بود
[M2]بلکه کوه وقار و تمکین بود
[B][M1]با همه بی همه فرس می راند
[M2]در معارف گهر همی افشاند
[B][M1]کرد ناگه بدین کمینه ندا
[M2]که نباشد فنا جز این معنا
[B][M1]کاین همه های و هو ز پیش و ز پس
[M2]نکند ذره ای اثر در کس
[B][M1]وین همه شغل های گوناگون
[M2]نبرد مرد را ز خود بیرون
[B][M1]الحق آن شاه مسند ارشاد
[M2]خبر از حال خویشتن می داد
[B][M1]حالش این بود بلکه صد چندین
[M2]رغم صورت پرست ظاهر بین
[B][M1]من هم از شوق می کنم سخنی
[M2]ور نه مدحش چه حد همچو منی
[B][M1]پای تا سر اگر زبان گردم
[M2]نتوانم که گرد آن گردم
[B][M1]همچو اویی سزد معرف او
[M2]وین زمان در جهان چو اویی کو
[B][M1]قرن ها دور آسمان گردد
[M2]تا چو او اختری عیان گردد
[B][M1]عمرها ابر مکرمت بارد
[M2]تا چو او گوهری پدید آرد
[B][M1]پی این خواجه گیر کین خواجه
[M2]دفتر فقر راست دیباجه
[B][M1]پای او ناسپرده نطع طمع
[M2]کرد از کائنات قطع طمع
[B][M1]بلکه کرده ز جود زود نه دیر
[M2]دیده حرص طامعان همه سیر
[B][M1]بر درش حلقه حلقه اهل نیاز
[M2]حلقه ناکوفته در او باز
[B][M1]چنبر چرخ حلقه در او
[M2]حلقه قدسیان ثناگر او
[B][M1]روی او قبله عبادت ها
[M2]کوی او کعبه سعادت ها
[B][M1]اهل حاجت چو حاجیان پیوست
[M2]زده در حلقه در او دست
[B][M1]برده از جویبار فضلش بهر
[M2]چه خراسان چه ماوراء النهر
[B][M1]دست فیاض او به رشح قم
[M2]شسته از لوح ملک حرف ستم
[B][M1]صورت کلک او کلید نجات
[M2]معنی خط او کفیل حیات
[B][M1]رقعه او به هر که شد واصل
[M2]آیتی یافت ز آسمان نازل
[B][M1]باشد آن چون نشان شاه مطاع
[M2]مایه دفع ظلم و رفع نزاع
[B][M1]سائلان را مفیض بر و نوال
[M2]قابلان را مفید علم و کمال
[B][M1]ساخت حکم شریعت و دین را
[M2]طوق گردن همه سلاطین را
[B][M1]کرده صافی به لطف عنف آمیز
[M2]عالم از دود دوده چنگیز
[B][M1]سعیش از ذیل دین به رأی درست
[M2]داغ تمغا و لوث یرغو شست
[B][M1]آری او هست ابر رحمت بار
[M2]ابر را شست و شوی باشد کار
[B][M1]چون ببارد به کوه یا هامون
[M2]آرد آلودگی ازان بیرون
[B][M1]هر چه یابد ز جنس قاذورات
[M2]کاهل دین را بود ز محظورات
[B][M1]همه را شوید از بلند و مغاک
[M2]خاک را سازد از پلیدی پاک
[B][M1]چشمه ها را کند ز آب زلال
[M2]در زمین های شوره مالامال
[B][M1]نم او چون رسد به زیر زمین
[M2]بر دماند ز گل گل و نسرین
[B][M1]ابر را چون نباشد این اوصاف
[M2]نیست او ابر جز بدعوی و لاف
[B][M1]دود خیزد ز خانه یا گلخن
[M2]به فلک بر رود که ابرم من
[B][M1]ابلهان را زند سر از خاطر
[M2]انه عارض لهم ممطر
[B][M1]اگر او ابر قطره افشان است
[M2]قطره اش چون ز دیده پنهان است
[B][M1]چون نشد سبزه ای ازو خرم
[M2]چون نشد چشمه ای ازو پر نم
[B][M1]دم آبی به تشنه ای نرساند
[M2]شعله آتش کسی ننشاند
[B][M1]غیر ازین نیستش ز ابر اثر
[M2]که کند منع پرتو مه و خور
[B][M1]مانع مه شود که در وطنی
[M2]بر فروزد چراغ بیوه زنی
[B][M1]گرمی مهر را شود پرده
[M2]که فتد بر یتیمی افسرده
[B][M1]آه ازین ابرهای جان فرسای
[M2]بلکه زین دودهای ابر نمای
[B][M1]دود در خانه ای که راه کند
[M2]در و دیوار آن سیاه کند
[B][M1]در و دیوار تو شده ست سیاه
[M2]لیک ازان تیرگی نیی آگاه
[B][M1]اینکه زان تیرگیت نیست خبر
[M2]هست بر تیرگی گواه دگر
[B][M1]خیز در پرتو کسی کن جا
[M2]کت به آن تیرگی کند بینا
[A]
[B][M1]زده اصحاب و خواجه حلقه به هم
[M2]چون نگین اند و حلقه در خاتم
[B][M1]رازدانان که راز دین دانند
[M2]اسم اعظم ازان نگین خوانند
[B][M1]حبذا حلقه ای که فوج ملک
[M2]حلقه در گوش آنست ز اوج فلک
[B][M1]همچو حلقه ز خود تهی یکسر
[M2]رفته از حقه سپهر بدر
[B][M1]جایشان دور حلقه گردون
[M2]لیک ازان حلقه سیرشان بیرون
[B][M1]ملاء بالقلوب عرشیون
[M2]فرقت بالجسوم فرشیون
[B][M1]وصفشان چیست غیب حضار
[M2]او ملوک کسائهم اطمار
[B][M1]جانشان مرغ آشیانه عرش
[M2]جسم شان نقد گنجخانه فرش
[B][M1]غایبان از خود و به حق حاضر
[M2]معرض از خلق و سوی حق ناظر
[B][M1]به لباس ملوک ارزنده
[M2]لیک خود را نهفته در ژنده
[B][M1]از شریعت شعار ظاهرشان
[M2]بر طریقت قرار خاطرشان
[B][M1]سر ایشان ز قیدها مطلق
[M2]در حقیقت همیشه مستغرق
[B][M1]فی المثل گر هزار دل مرده
[M2]از هواهای نفس افسرده
[B][M1]بگذرند از حریم محفلشان
[M2]زنده گردد ز مردگی دلشان
[B][M1]یاد وقتی که وقت من خوش بود
[M2]دولتم سویشان عنان کش بود
[B][M1]هر دم آنجا گذار می کردم
[M2]آب ازان چشمه سار می خوردم
[B][M1]تشنه لب بودم و پریشان حال
[M2]پیش ایشان نهاده آب زلال
[B][M1]گردشان گشتمی و هر روزه
[M2]کردمی قطره قطره دریوزه
[B][M1]سوی هر قطره چون شتافتمی
[M2]زندگانی تازه یافتمی
[B][M1]وای آن تشنه ای که خشک دهان
[M2]دور مانده ز چشمه های روان
[B][M1]وای آن ماهیی که در تف و تاب
[M2]باز ماند ز بحرهای خوش آب
[B][M1]وای آن گوسفند تن خسته
[M2]پایش از زخم سنگ بشکسته
[B][M1]خسته و پا شکسته در صحرا
[M2]مانده از گله و شبان تنها
[B][M1]روز نزدیک شام و هر طرفی
[M2]زده گرگان برای شام صفی
[B][M1]وای او صد هزار بار هزار
[M2]گر نیاید شبان و آخر کار
[B][M1]در نیابد دل پریشانش
[M2]نرهاند ز چنگ ایشانش
[B][M1]ننماید رهش به سوی گله
[M2]کندش همچنان به گرگ یله
[B][M1]ما درین دشت گرگ خیز جهان
[M2]گوسفندیم و حفظ حق چو شبان
[B][M1]روز عمر آمده به شام اجل
[M2]ما نچیده هنوز دام امل
[B][M1]گرگ شیطان و نفس بدکردار
[M2]کرده بر جان ما کمین صد بار
[B][M1]بلکه اهل زمانه خرد و بزرگ
[M2]گرد ما صف کشیده اند چو گرگ
[B][M1]تا نیفتاده ایم از گله دور
[M2]گرگ بر جان ما نیارد زور
[B][M1]ور دمی از گله جدا مانیم
[M2]ایمن از زخم او کجا مانیم
[B][M1]گله چه بود جماعت یاران
[M2]در ره جذب عشق همکاران
[B][M1]زین جماعت اگر جدا افتی
[M2]در نخستین قدم ز پا ا فتی
[B][M1]گر توان دور ازین جماعت زیست
[M2]پس یدالله علی الجماعت چیست
[B][M1]مرکب خود سوی جماعت ران
[M2]مظهر حفظ حق جماعت دان
[B][M1]حفظ اگر چه ز حق بود در خور
[M2]مظهر آن جماعت است اکثر
[B][M1]نادر است آنکه مرد تنها رو
[M2]حفظ حق افکند بر او پرتو
[A]
[B][M1]خسروی را که بود فرزندان
[M2]وقت رفتن رسید ازین زندان
[B][M1]هر یکی را به حیله کاری و فن
[M2]داد تیری که زور کن بشکن
[B][M1]یک به یک را چو قوت تن بود
[M2]زور کردن همان شکستن بود
[B][M1]تیرها دسته کرد دیگر بار
[M2]نه فزون و نه کم ازان به شمار
[B][M1]نتوانست کس که زور زند
[M2]دسته تیر را به هم شکند
[B][M1]گفت باشید اگر به هم هم پشت
[M2]بشکند زود پشت خصم درشت
[B][M1]ور بدارید از آنچه گفتم دست
[M2]زودتان اوفتد ز خصم شکست
[B][M1]یک یک انگشت اگر دهی به کسی
[M2]که بود زور او کم از تو بسی
[B][M1]تابد انگشت تو چنان به شتاب
[M2]که در آن تافتن رود ز تو تاب
[B][M1]ور به هر پنج تا بیش پنجه
[M2]دستش از تافتن کنی رنجه
[B][M1]جمع را هست قوت معتاد
[M2]که نباشد میسر از آحاد
[A]
[B][M1]بنگر در نماز وقت عمل
[M2]که جماعت در او بود افضل
[B][M1]زانکه از اجتماع قوم و امام
[M2]می شود نشئه نماز تمام
[B][M1]یکی از قوم اگر بود ز غرور
[M2]در نمازش ز سهو و لهو قصور
[B][M1]باشد از رای همت عالی
[M2]دیگری را نماز ازان خالی
[B][M1]ور یکی باشد را شرایط و ارکان
[M2]نبود بی تفاوت و نقصان
[B][M1]دیگری هم بود که آن اعمال
[M2]کرده باشد ادا به وجه کمال
[B][M1]ور یکی را بود قیام و رکوع
[M2]خالی از هیئت خشوع و خضوع
[B][M1]دیگری خاشع آنچنان باشد
[M2]که در احوال او عیان باشد
[B][M1]ور یکی زان میان پریشان دل
[M2]باشد از فکرهای بی حاصل
[B][M1]دیگری از خیال دور بود
[M2]غرق جمعیت و حضور بود
[B][M1]یک نماز از همه شود حاصل
[M2]که به میزان دین بود کامل
[B][M1]کامل ار نبود آن بود بی شک
[M2]که بود بیش فضلش از هر یک
[B][M1]اثر آن به همگنان برسد
[M2]چون اثرهای فیض جان به جسد
[B][M1]همه زان فیض زندگی یابد
[M2]ذوق آداب بندگی یابند
[B][M1]شود از همدلی و همکاری
[M2]ذوق هر یک به دیگران ساری
[B][M1]پیش روشندلان نیک خصال
[M2]هست روشن سرایت احوال
[A]
[B][M1]کهف اصحاب سعد دین و دول
[M2]منتهی در طریق علم و عمل
[B][M1]دلش از نسبت دو عالم دور
[M2]نسبت او به کاشغر مشهور
[B][M1]گفت از پیر خود نظام الدین
[M2]که به خاموش داشتی تعیین
[B][M1]که به وقت صفای آیینه
[M2]سوی مسجد شدم یک آدینه
[B][M1]چون ز مسجد پس از ادای نماز
[M2]سوی مأوای خویش گشتم باز
[B][M1]دیدم اندر دکانچه ای تنها
[M2]نوجوانی به حسن بی همتا
[B][M1]عشقش آورد بر من آنسان زور
[M2]کز دل و جان من برآمد شور
[B][M1]ماندم از حال خویشتن حیران
[M2]که دلی را که جمله کون و مکان
[B][M1]کم بود در فروغ معرفتش
[M2]چون شود مهر ذره ای صفتش
[B][M1]قطره ای را چه زهره و یارا
[M2]که تواند احاطه با دریا
[B][M1]هر کجا تافت آفتاب قدم
[M2]کی تواند نهاد سایه قدم
[B][M1]ناگهان در مقابل آن ماه
[M2]دیدم افتاده بیدلی در راه
[B][M1]از دل و دیده غرق آتش و آب
[M2]از تب عشق آن جوان در تاب
[B][M1]روشنم شد که آن محبت و درد
[M2]در دل من ازو سرایت کرد
[B][M1]من ازان عشق هستم آزاده
[M2]پرتو اوست بر من افتاده
[B][M1]چند گامی ازو چو بگذشتم
[M2]زان هوا و هوس تهی گشتم
[B][M1]همچنین نقل کرد ازو که دمی
[M2]نشدی خالی از غم و المی
[B][M1]روز و شب رنجه بودی از اوجاع
[M2]گاه تب داشتی و گاه صداع
[B][M1]گفت روزی که رنج های گران
[M2]این همه هست بر من از دگران
[B][M1]من چو کلم همه جهان اجزا
[M2]بلکه من شخص و دیگران اعضا
[B][M1]رنج بر جزو چون بود جاری
[M2]اثر آن به کل شود ساری
[B][M1]گفت ناقل که این حدیث بلند
[M2]در من انکار گونه ای افکند
[B][M1]زید را طبع منحرف گردد
[M2]چون به تب عمر و متصف گردد
[B][M1]می زند بر دماغ بکر بخار
[M2]چون ز خالد برد صداع قرار
[B][M1]بود با من رفیق خبازی
[M2]در خلا و ملا هم آوازی
[B][M1]آتش انداخت در تنور سحر
[M2]شعله آن زد از درونم سر
[B][M1]چون دهان تنور او آتش
[M2]از دهانم زبانه می زد خوش
[B][M1]آتش او چو شعله زد از من
[M2]سخن پیر شد مرا روشن
[B][M1]که تواند که حالت دگری
[M2]کند اندر کس دگر اثری
[B][M1]همت پیر آمد اندر کار
[M2]وآتشم زد به خرمن انکار
[B][M1]زنگ انکار از دلم بزدود
[M2]در اقبال بر رخم بگشود
[A]
[B][M1]مرد باید که یار جوی بود
[M2]یار چون یافت یار شوی بود
[B][M1]شوید از آب لطف و ابر کرم
[M2]از ضمیرش غبار غصه و غم
[B][M1]گر نشیند به دامنش گردی
[M2]باشد آن گرد بر دلش دردی
[B][M1]تا ز دامانش آن بیفشاند
[M2]پا به دامن کشید نتواند
[B][M1]یار چشم است اگر ز شهوت و خشم
[M2]مویی افتاده بینی اندر چشم
[B][M1]زود آن موی را ز چشم بچین
[M2]موی در وی ز جهل سهل مبین
[B][M1]زانکه در دیده موی ناهنجار
[M2]مایه مویه گردد آخر کار
[B][M1]خاربست مژه به گرد بصر
[M2]بر خس و خار بسته راه گذر
[B][M1]کز برون رنج آفتی ناگاه
[M2]به سواد بصر نیابد راه
[B][M1]یار چون چشم شد تو مژگان باش
[M2]گرد او شو به پا چو مژگان فاش
[B][M1]دفع کن هر اذا که از هر سوی
[M2]سوی آن چشم روشن آرد روی
[B][M1]لحظه لحظه ز خست و دونی
[M2]مخراشش چو موی افزونی
[B][M1]موی افزونی آفت دیده ست
[M2]دیده زو هر دم آفتی دیده ست
[B][M1]گر گذاریش دیده کور کند
[M2]ور کنی درد و رنج زور کند
[B][M1]بلکه صد پی به کندنش چاره
[M2]گر کنی بر دمد دگر باره
[B][M1]نه به کندن توانی از وی رست
[M2]نه بر آزار او صبور نشست
[B][M1]خودپسندان ناپسندیده
[M2]موی افزونی اند در دیده
[B][M1]دیده از دیدشان نگه می دار
[M2]ور نبینی ز دیدشان آزار
[B][M1]ز آتش کیدشان بکش دامن
[M2]پیش ازان دم که سوزدت خرمن
[B][M1]آتش کید بر فروخته اند
[M2]خرمن بس کسان که سوخته اند
[B][M1]اول اظهار اعتقاد کنند
[M2]دم تسلیم و انقیاد زنند
[B][M1]هر کجا پا نهی به راه و گذر
[M2]به ارادت نهند آنجا سر
[B][M1]ور به آزارشان بر آری دست
[M2]گردن خود کنند پیش تو پست
[B][M1]گر زنی سنگ گوهرش خوانند
[M2]بر سر خود چو تاج بنشانند
[B][M1]کانچه آید ازان کف و پنجه
[M2]حاش لله که کس شود رنجه
[B][M1]محنت تو کلید راحت ماست
[M2]ذلت تو مزید دولت ماست
[B][M1]لله و فی الله است یاری ما
[M2]به غرض نیست دوستداری ما
[B][M1]رنج محنت ز دوستان خدای
[M2]هست راحت فزای و رنج زدای
[B][M1]داغشان باغ و رنجشان گنج است
[M2]گنجشان از کرم گهر سنج است
[B][M1]ما ز آزارشان نیازاریم
[M2]قهر ایشان به لطف برداریم
[B][M1]قهرشان بهر امتحان باشد
[M2]امتحان فضل و امتنان باشد
[B][M1]در زر خالص آن که دارد شک
[M2]زند از بهر امتحانش محک
[B][M1]بر محک چون بود تمام عیار
[M2]خرد آن را به قیمت بسیار
[B][M1]بی محک ها درین سرای مجاز
[M2]سره از قلب کی شود ممتاز
[B][M1]از مریدان کنند افسانه
[M2]که فلان مرد بود و مردانه
[B][M1]صبر بر امتحان شیخ نمود
[M2]در دولت به روی خود بگشود
[B][M1]زین مقوله هزار کذب و گزاف
[M2]با تو گویند و تو ز خاطر صاف
[B][M1]همه را راستگوی پنداری
[M2]کذبهاشان به صدق برداری
[B][M1]بنشینی و ریش پهن کنی
[M2]بگشایی زبان به خوش سخنی
[B][M1]همه را رازدار خود سازی
[M2]راز دل با همه بپردازی
[B][M1]با همه خواه خواجه خواه فقیر
[M2]کنی آمیزشی چو شکر و شیر
[B][M1]چون برآید بر این نسق یک چند
[M2]شود از هر طرف قوی پیوند
[B][M1]لیک از آزمون گوناگون
[M2]آید از پرده حیله ها بیرون
[B][M1]آن غرض ها که بودشان در سر
[M2]گردد از قول و فعلشان ظاهر
[B][M1]شود احوال ظاهر ایشان
[M2]یوم تبلی السرائر ایشان
[B][M1]خبث سیرت ز صورت و سیما
[M2]بر تو گردد یگان یگان پیدا
[B][M1]چون غرض ها شود تو را روشن
[M2]دوستان را شوی به جان دشمن
[B][M1]غرض آنجا که بار بگشاید
[M2]دوستی را مجال تنگ آید
[B][M1]رخت بندد ز دل وفا و وفاق
[M2]خانه گیرد به سینه بغض و نفاق
[B][M1]لیک بهر حقوق پیشینه
[M2]داری آن را نهفته در سینه
[B][M1]شرمت آید که از پس یاری
[M2]لب گشایی به بغض و کین داری
[B][M1]دل تو از نفاق گیرد هم
[M2]کز نفاقت رسد هزار الم
[B][M1]دمبدم حیله ای برانگیزی
[M2]که از ایشان به حیله بگریزی
[B][M1]صد دغا و دغل به پیش آرند
[M2]حیله های تو باد انگارند
[B][M1]هر طرف صد وسیله انگیزند
[M2]تا دگر باره با تو آمیزند
[B][M1]بگذری تو ازان جفا کیشان
[M2]وین عجب کز تو نگذرند ایشان
[B][M1]هیچ از ایشان رهید نتوانی
[M2]چون شناور به خرس درمانی
[A]
[B][M1]خرسی از حرص طعمه بر لب رود
[M2]بهر ماهی گرفتن آمده بود
[B][M1]ناگه از آب ماهیی برجست
[M2]برد حال به صید ماهی دست
[B][M1]پایش از جای شد در آب فتاد
[M2]پوستین زان خطا در آب نهاد
[B][M1]ای بسا کس که حرص زد راهش
[M2]آب ناخورده کشت در چاهش
[B][M1]آب بهر حیات خود طلبید
[M2]لیک ازان جز هلاک خویش ندید
[B][M1]آب بس تیز بود و پهناور
[M2]خرس مسکین در آب شد مضطر
[B][M1]دست و پا زد بسی و سود نداشت
[M2]عاقبت خویش را به آب گذاشت
[B][M1]از بلا چون به حیله نتوان رست
[M2]باید آنجا ز حیله شستن دست
[B][M1]همچو خیکی که پشم ناکنده
[M2]باشد از رخت و پخت آگنده
[B][M1]بر سر آب چرخ زن می رفت
[M2]دست شسته ز جان و تن می رفت
[B][M1]دو شناور ز دور بر لب آب
[M2]بهر کاری همی شدند شتاب
[B][M1]چشمشان ناگهان فتاد بر آن
[M2]از تحیر شدند خیره در آن
[B][M1]کان چه چیز است مرده یا زنده ست
[M2]پوستی از قماش آگنده ست
[B][M1]آن یکی بر کناره منزل ساخت
[M2]وان دگر خویش را در آب انداخت
[B][M1]آشنا کرد تا به آن برسید
[M2]خرس خود مخلصی همی طلبید
[B][M1]در شناور دو دست زد محکم
[M2]باز ماند از شنا شناور هم
[B][M1]اندر آن موج گشته از جان سیر
[M2]گاه بالا همی شد و گه زیر
[B][M1]یار چون دید حال او ز کنار
[M2]بانگ برداشت کای گرامی یار
[B][M1]گر گران است پوست بگذارش
[M2]هم بدان موج آب بسپارش
[B][M1]گفت من پوست را گذاشته ام
[M2]دست از پوست باز داشته ام
[B][M1]پوست از من همی ندارد دست
[M2]بلکه پشتم به زور پنجه شکست
[B][M1]جهد کن جهد ای برادر بوک
[M2]پوست دانی ز خرس و خیک ز خوک
[B][M1]نبری خرس را ز دور گمان
[M2]پوستی پر قماش و رخت گران
[B][M1]نکنی خوک را ز جهل خیال
[M2]خیکی از شهد ناب مالامال
[B][M1]گر تو گویی ستوده نیست بسی
[M2]که نهی خرس و خوک نام کسی
[B][M1]گویم آری ولی بداندیشی
[M2]کش نباشد بجز بدی کیشی
[B][M1]جز بدی و ددی نداند هیچ
[M2]مرکب بخردی نراند هیچ
[B][M1]خرس یا خوک اگر نهندش نام
[M2]باشد آن خرس و خوک را دشنام
[B][M1]بزهی گر بود درین اقوال
[M2]زان دو باید نه از وی استحلال
[B][M1]ای خدا دل گرفت ازین سخنم
[M2]چند بیهوده گفت و گوی کنم
[B][M1]زین سخن مهر بر زبانم نه
[M2]هر چه مذموم ازان امانم ده
[B][M1]از بدی و ددی مده سازم
[M2]وز بدان و ددان رهان بازم
[B][M1]هر که دل ز آرزوی او خوش نیست
[M2]به زبان گفت و گوی او خوش نیست
[B][M1]چون توان یاد دوستان کردن
[M2]دل ازان یاد بوستان کردن
[B][M1]حیف باشد حکایت دشمن
[M2]رفتن از بوستان سوی گلخن
[B][M1]چون حدیث خسان نه بهبود است
[M2]باز گردم به آنچه مقصود است
[A]
[B][M1]پیش ازین ذکر قاصد و نامه
[M2]زد به لوح بیان رقم خامه
[B][M1]نامه ای بود بس عظیم الشان
[M2]قرة العین خواجه مرسل آن
[B][M1]حاصل نامه آنکه می باید
[M2]چند بیتی روان به نظم آید
[B][M1]در بیان عقاید اسلام
[M2]کافی اندر بیان آن و تمام
[B][M1]آن عقاید که ضبطش آسان است
[M2]واندر آن خاص و عام یکسان است
[B][M1]هر که هست اهل سنت و دیندار
[M2]باشد او را ز حفظ آن ناچار
[B][M1]اینک آن را همی کنم املا
[M2]مستعینا بربنا الأعلی
[END]