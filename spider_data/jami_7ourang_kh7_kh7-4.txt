[START][A]
[B][M1]ای حیات دل هر زنده دلی
[M2]سرخ رویی ده هر جا خجلی
[B][M1]چاشنی‌بخش شکر گفتاران
[M2]کار شیرین کن شیرین کاران
[B][M1]بر فرازندهٔ فیروزه‌رواق
[M2]شمسهٔ زرکش زنگاری‌تاق
[B][M1]تاج به سر نه زرین‌تاجان
[M2]عقده بند کمر محتاجان
[B][M1]جرم بخشندهٔ بخشاینده
[M2]در بر بر همه بگشاینده
[B][M1]ابر سیرابی تفتیده‌لبان
[M2]خوان خرسندی روزی‌طلبان
[B][M1]گنج جان‌سنج به ویرانهٔ جسم
[M2]حارس گنج به صد گونه طلسم
[B][M1]دیرپروای به خود بسته دلان
[M2]زود پیوند دل از خود گسلان
[B][M1]قفل حکمت نه گنجینهٔ دل
[M2]زنگ ظلمت بر آیینهٔ دل
[B][M1]مرهم داغ جگر سوختگان
[M2]شادی جان غم اندوختگان
[B][M1]نقد کان از کمر کوه گشای
[M2]صبح عیش از شب اندوه نمای
[B][M1]مونس خلوت تنهاشدگان
[M2]قبلهٔ وحدت یکتاشدگان
[B][M1]تیر باران فکن، از قوس قزح
[M2]از صفا باده ده، از لاله قدح
[B][M1]پردهٔ عصمت گل پیرهنان
[M2]حلهٔ رحمت خونین کفنان
[B][M1]خانهٔ نحل ز تو چشمهٔ نوش
[M2]دانهٔ نخل ز تو شهد فروش
[B][M1]لب پر از خنده ز تو غنچه به باغ
[M2]داغ بر سینه ز تو لالهٔ راغ
[B][M1]غنچه‌سان تنگدل باغ توایم
[M2]لاله سان سوختهٔ داغ توایم
[B][M1]هر چه غیر تو رقم کردهٔ توست
[M2]گرچه پروردهٔ تو، پردهٔ توست
[B][M1]چند بر طلعت خود پرده نهی؟
[M2]پرده بردار که بی‌پرده، بهی!
[B][M1]تازه‌رس قافلهٔ بازپسان،
[M2]به قدمگاه کهن بازرسان!
[B][M1]بانگ بر سلسلهٔ عالم زن!
[M2]سلک این سلسله را بر هم زن!
[B][M1]عرش را ساق بجنبان از جای!
[M2]در فکن پایهٔ کرسی از پای!
[B][M1]بر خم رنگ فلک سنگ انداز!
[M2]رخنه‌اش در خم نیرنگ انداز!
[B][M1]رنگ او تیرگی است و تنگی
[M2]به ز رنگینی او بیرنگی
[B][M1]هست رنگ همه زین رنگرزی
[M2]دست نیلی شده ز انگشت گزی
[B][M1]مهر و مه را بفکن طشت ز بام!
[M2]تا برآرند به رسوائی نام
[B][M1]پردهٔ پرده‌نشینان ندرند
[M2]وز سر پرده‌دری در گذرند
[B][M1]کمر بستهٔ جوزا بگشای!
[M2]گوهر عقد ثریا بگشای!
[B][M1]زهره را چنگ طرب‌زن به زمین!
[M2]چند باشد به فلک بزم‌نشین؟
[B][M1]چار دیوار عناصر که به ماه
[M2]سرکشیده‌ست ازین مرحله گاه،
[B][M1]مهره مهره بکن‌اش از سر هم!
[M2]شو از آن مهره‌کش سلک عدم!
[B][M1]آب را بر سر آتش بگمار!
[M2]تا شود آگه، از او دود بر آر!
[B][M1]ز آتش قهر ببر تری آب!
[M2]بهر بر عدمش ساز سراب
[B][M1]باد را خاک سیه ریز به فرق!
[M2]خاک را کن ز نم توفان غرق!
[B][M1]نامزد کن به زمین زلزله‌ها
[M2]ساز از آن عالیه‌ها سافله‌ها!
[B][M1]گاو را ذبح کن از خنجر بیم!
[M2]پشت ماهی ببر از اره دو نیم!
[B][M1]هر چه القصه بود زنگ نمای،
[M2]همه ز آئینهٔ هستی بزدای!
[B][M1]تا به مشتاقی افزون ز همه
[M2]بنگرم روی تو بیرون ز همه
[B][M1]نور پاکی تو و، عالم سایه
[M2]سایه با نور بود همسایه
[B][M1]حق همسایگی‌ام دار نگاه!
[M2]سایه‌وارم مفکن خوار به راه!
[B][M1]معنی نیک سرانجامی را،
[M2]جام صورت بشکن جامی را!
[B][M1]باشد از سایگیان دور شود
[M2]ظلمت سایگی‌اش نور شود
[B][M1]آرد از رنگ به بیرنگی روی
[M2]یابد از گلشن بیرنگی بوی
[A]
[B][M1]شب که زد تیرگی مهرهٔ گل
[M2]قیرگون خیمه ز مخروطی ظل
[B][M1]چون مشبک قفس مشکین رنگ
[M2]گشت بر مرغ دلم عالم تنگ
[B][M1]بر خود این تنگ‌قفس چاک زدم
[M2]خیمه بر طارم افلاک زدم
[B][M1]عالمی یافتم، از عالم، پیش
[M2]هر چه اندیشه رسد، ز آن هم بیش
[B][M1]عقل، معزول ز گردآوری‌اش
[M2]وهم، عاجز ز مساحت گری‌اش
[B][M1]نور بر نور، چراغ حرمش
[M2]فیض بر فیض، سحاب کرمش
[B][M1]سنگ بطحاش گهروار همه
[M2]ابر صحراش گهربار همه
[B][M1]برسرم گوهر و در چندان ریخت
[M2]که مرا رشتهٔ طاقت بگسیخت
[B][M1]حیفم آمد که از آن گنج نهان
[M2]نشوم بهره‌ور و بهره‌فشان
[B][M1]گوش جان را صدف در کردم
[M2]جیب دل را ز گهر پر کردم
[B][M1]بازگشتم به قدمگاه نخست
[M2]عزم بر نظم گهر کرده درست
[B][M1]هر چه ز آنجا گهر و در رفتم
[M2]همه ز الماس تفکر سفتم
[B][M1]بس سحرها که به شام آوردم
[M2]شام‌ها همچو شفق خون خوردم
[B][M1]مرسله مرسله بر هم بستم
[M2]عقد بر عقد به هم پیوستم
[B][M1]سبحه‌ای شد پی ابرار، تمام
[M2]خواندمش سبحةالابرار به نام
[B][M1]می‌رسد عقد عقودش به چهل
[M2]هر یک از دل گره جهل گسل
[B][M1]اربعین است که درهای فتوح
[M2]زو گشاده‌ست به خلوتگه روح
[B][M1]گرت این سبحهٔ اقبال و شرف
[M2]افتد از گردش ایام به کف،
[B][M1]طوق گردن کن و آویزهٔ گوش!
[M2]به دو صد عقد در آن را مفروش!
[B][M1]بو که چون سبحه در آئی به شمار
[M2]رسدت دست به سر رشتهٔ کار
[B][M1]چرخ کحلی سلب ازرق‌پوش
[M2]همچو ابنای زمان زرق‌فروش
[B][M1]سبحهٔ عقد ثریا در دست
[M2]خواست بر گوهر این سبحه، شکست
[B][M1]گفتم این رشتهٔ گوهر به کفت
[M2]که بود نقد بلورین صدفت،
[B][M1]گرچه بس لامع و نورافشان است،
[M2]نور این سبحه دو صد چندان است
[B][M1]نور آن روی زمین را بگرفت
[M2]نور این کشور دین را بگرفت
[B][M1]نور آن چشم جهان روشن کرد
[M2]نور این دیدهٔ جان روشن کرد
[B][M1]گرچه آن گوهر بحر کهن است،
[M2]این نور آیین در درج سخن است
[B][M1]گرچه در سلک زمان آن پیش است،
[M2]چون درآری به شمار این بیش است
[B][M1]گرچه آن را نرسد دست کسی،
[M2]بهره‌ور گردد ازین دست بسی
[B][M1]گرچه آن هموطن ماه و خورست
[M2]این به خورشید ازل راهبرست
[A]
[B][M1]ای قوی ربقهٔ اخلاص به تو
[M2]خلعت لطف سخن خاص به تو
[B][M1]بحر معنی ز سخن پرگهرست
[M2]هر یک آویزهٔ گوش دگرست
[B][M1]در بلورین صدف چرخ کهن
[M2]نیست والا گهری به ز سخن
[B][M1]سخن آواز پر جبریل است
[M2]روح‌بخش دم اسرافیل است
[B][M1]سخن از عرش برین آمده است
[M2]بهر پاکان به زمین آمده است
[B][M1]نیست در کان گهری بهتر از این
[M2]یا در امکان هنری بهتر از این
[B][M1]نامهٔ کون به وی طی شده است
[M2]آدمی، آدمی از وی شده است
[B][M1]فضل کلک و شرف نامه به اوست
[M2]عقل را گرمی هنگامه به اوست
[B][M1]گر نبودی سخن تازه‌رقم
[M2]نشدی لوح و قلم، لوح و قلم
[B][M1]قلم و لوح به کار سخن‌اند
[M2]روز و شب نقش نگار سخن‌اند
[B][M1]به سخن زنده شود نام همه
[M2]به سخن پخته شود خام همه
[B][M1]طبع ما خرم از اندیشهٔ اوست
[M2]خرم آن کس که سخن پیشهٔ اوست
[B][M1]شب که از فکر سخن پشت خم‌ایم
[M2]فرق را کرده رفیق قدم‌ایم
[B][M1]حلقهٔ خاتم صدق‌ایم و یقین
[M2]دل نگین، حرف سخن نقش نگین
[B][M1]زیر این دایرهٔ بی سر و بن
[M2]نتوان مدح سخن جز به سخن
[B][M1]مدح‌گویان که فلک معراج‌اند،
[M2]گاه مدحت به سخن محتاج‌اند
[B][M1]حامل سر ودیعت، سخن است
[M2]رهبر راه شریعت، سخن است
[B][M1]جلوهٔ حسن ز وصافی اوست
[M2]سکهٔ عشق ز صرافی اوست
[B][M1]سخن از چشمهٔ جان گیرد آب
[M2]زر رخشان ز شرر یابد تاب
[B][M1]آب آن، روضهٔ دین افروزد
[M2]تاب این، خرمن ایمان سوزد
[B][M1]ای بسا قفل درین کاخ دو در
[M2]که کلیدش نتوان ساخت ز زر
[B][M1]لب به افسون سخن آلایند
[M2]آن گره در نفسی بگشایند
[A]
[B][M1]سعدی آن بلبل «شیراز سخن»
[M2]در گلستان سخن دستان زن
[B][M1]شد شبی بر شجر حمد خدای
[M2]از نوای سحری سحرنمای
[B][M1]بست بیتی ز دو مصراع به هم
[M2]هر یکی مطلع انوار قدم
[B][M1]جان از آن مژدهٔ جانان می‌یافت
[M2]بر خرد پرتو عرفان می‌تافت
[B][M1]عارفی زنده‌دلی بیداری
[M2]که نهان داشت بر او انکاری
[B][M1]دید در خواب که درهای فلک
[M2]باز کردند گروهی ز ملک
[B][M1]رو نمودند ز هر در زده صف
[M2]هر یک از نور نثاری بر کف
[B][M1]پشت بر گنبد خضرا کردند
[M2]رو درین معبد غبرا کردند
[B][M1]با دلی دستخوش خوف و رجا
[M2]گفت کای گرم روان! تا به کجا؟
[B][M1]مژده دادند که: «سعدی به سحر
[M2]سفت در حمد، یکی تازه گهر
[B][M1]نقد ما کان نه به مقدار وی است
[M2]بهر آن نکته ز اسرار وی است»
[B][M1]خواب‌بین عقدهٔ انکار گشاد
[M2]رو بدان قبلهٔ احرار نهاد
[B][M1]به در صومعهٔ شیخ رسید
[M2]از درون زمزمهٔ شیخ شنید
[B][M1]که رخ از خون جگر تر می‌کرد
[M2]با خود آن بیت مکرر می‌کرد
[A]
[B][M1]ای درین کارگه هوش‌ربای
[M2]روز و شب چشم نه و گوش‌گشای!
[B][M1]نه به چشم تو ز دیدن اثری
[M2]نه به گوش‌ات ز شنیدن خبری،
[B][M1]چند گاهی ره آگاهان گیر!
[M2]ترک همراهی بیراهان گیر!
[B][M1]پرده از چشم جهان بین کن باز!
[M2]بنگر پیش و پس و شیب و فراز!
[B][M1]بین که این دایرهٔ گردان چیست!
[M2]دور او گرد تو جاویدان چیست!
[B][M1]بر سرت چتر مرصع که فراشت!
[M2]بر وی این نقش ملمع که نگاشت!
[B][M1]مهر را نورده روز که کرد!
[M2]ماه را شمع شب‌افروز که کرد!
[B][M1]کیست میزان نه دکان سپهر!
[M2]کفه سازندهٔ آن از مه و مهر!
[B][M1]عین ممکن به براهین خرد
[M2]نتواند که شود هست به خود
[B][M1]چون ز هستی‌ش نباشد اثری،
[M2]چون به هستی رسد از وی دگری؟
[B][M1]ذات نایافته از هستی، بخش
[M2]چون تواند که بود هستی‌بخش؟
[B][M1]نقش، بی‌خامهٔ نقاش که دید؟
[M2]نغمه، بی‌زخمهٔ مطرب که شنید؟
[B][M1]ناید از ممکن تنها چون کار
[M2]حاجت افتاد به واجب ناچار
[B][M1]او به خود هست و جهان هست بدو
[M2]نیست دان هر چه نپیوست بدو!
[B][M1]جنبش از وی رسد این سلسله را
[M2]روی در وی بود این قافله را
[B][M1]همه را جنبش و آرام ازوست
[M2]همه را دانه ازو دام ازوست
[B][M1]او برد تشنگی تشنه، نه آب
[M2]او دهد شادی مستان، نه شراب
[B][M1]غنچه در باغ نخندد بی او
[M2]میوه بر شاخ نبندد بی او
[B][M1]از همه ساده کن آیینهٔ خویش!
[M2]وز همه پاک بشو سینهٔ خویش!
[B][M1]تا شود گنج بقا سینهٔ تو
[M2]غرق نور ازل آیینهٔ تو
[B][M1]طی شو وادی برهان و قیاس
[M2]تو بمانی و دل دوست‌شناس
[B][M1]دوست آنجا که بود جلوه‌نمای
[M2]حجت عقل بود تفرقه‌زای
[B][M1]چون نماید به تو این دولت روی،
[M2]رو در آن آر و، به کس هیچ مگوی!
[B][M1]زآنکه از گوهر عرفان خالی
[M2]به بود کیسهٔ استدلالی
[A]
[B][M1]داشت غوکی به لب بحر وطن
[M2]دایم از بحر همی راند سخن
[B][M1]روز و شب قصه دریا گفتی
[M2]گوهر مدحت دریا سفتی
[B][M1]گفتی: «از بحر پدید آمده‌ایم
[M2]زو درین گفت و شنید آمده‌ایم
[B][M1]دل ازو گوهر دانایی یافت
[M2]تن از او دست توانایی یافت
[B][M1]هر کجا می‌گذرم، اوست همه
[M2]هر طرف می‌نگرم، اوست همه»
[B][M1]ماهی‌ای چند رسیدند آنجا
[M2]وز وی این قصه شنیدند آنجا
[B][M1]عشق بحر از دلشان سر برزد
[M2]آتش شوق به جان‌شان در زد
[B][M1]پای تا سر همگی پای شدند
[M2]در طلب مرحله پیمای شدند
[B][M1]برگرفتند تک و پوی نیاز
[M2]بحرجویان به نشیب و به فراز
[B][M1]گاه در تک چو صدف جا کردند
[M2]گه چو خس رو به کنار آوردند
[B][M1]نه نشان یافت شد از بحر نه نام
[M2]می‌نهادند به نومیدی گام
[B][M1]از قضا صیدگری دام نهاد
[M2]راهشان بر گذر دام فتاد
[B][M1]یکسر آن جمع به دام افتادند
[M2]تن به جان دادن خود دردادند
[B][M1]صیدگر برد سوی ساحلشان
[M2]ساخت بر خشک‌زمین منزلشان
[B][M1]چند تن کوشش و جنبش کردند
[M2]خزخزان روی به بحر آوردند
[B][M1]نیم مرده چو رسیدند به بحر
[M2]جام مقصود کشیدند به بحر
[B][M1]دانش و بینششان روی نمود
[M2]کآنچه می‌داد نشان غوک چه بود
[B][M1]زنده در بحر شهود آسودند
[M2]غرقه بودند در آن تا بودند
[A]
[B][M1]ای پر از فیض وجود تو جهان!
[M2]غرق نور تو چه پیدا چه نهان!
[B][M1]مایهٔ صورت و معنی همه تو
[M2]با همه، بی‌همه، تو، ای همه تو!
[B][M1]بی‌نصیب از تو نه چندست و نه چون
[M2]خالی از تو نه درون و نه برون
[B][M1]متحد اولی و آخری‌ات
[M2]متفق باطنی و ظاهری‌ات
[B][M1]کرده‌ای در همه اضداد ظهور
[M2]هیچ ضد نیست ز نزدیک تو دور
[B][M1]جامی از هستی خود پاک شده
[M2]در ره فقر و فنا خاک شده
[B][M1]در بقای تو فنا می‌خواهد
[M2]وز فنا در تو بقا می‌خواهد
[B][M1]از خود و کار خودش فانی دار!
[M2]و آن فنا را به وی ارزانی دار!
[B][M1]چون فنا شد به بقایش برسان!
[M2]بر سر صدر صفایش بنشان!
[B][M1]کن به صافی صفتان رهبری‌اش!
[M2]متصف ساز به صوفی گری‌اش!
[A]
[B][M1]پور عمران به دلی غرقهٔ نور
[M2]می‌شد از بهر مناجات به طور
[B][M1]دید در راه سر دوران را
[M2]قائد لشکر مهجوران را
[B][M1]گفت کز سجدهٔ آدم ز چه روی
[M2]تافتی روی رضا؟ راست بگوی!
[B][M1]گفت: «عاشق که بود کامل‌سیر
[M2]پیش جانان نبرد سجده به غیر»
[B][M1]گفت موسی که: «به فرمودهٔ دوست
[M2]سرنهد، هر که به جان بندهٔ اوست»
[B][M1]گفت: «مقصود از آن گفت و شنود
[M2]امتحان بود محب را، نه سجود!»
[B][M1]گفت موسی که: «اگر حال این است،
[M2]لعن و طعن تو چراش آیین است؟
[B][M1]بر تو چون از غضب سلطانی
[M2]شد لباس ملکی، شیطانی؟»
[B][M1]گفت کاین هر دو صفت عاریت‌اند
[M2]مانده از ذات ملک ناحیت‌اند
[B][M1]گر بیاید صد ازین یا برود،
[M2]حال ذاتم متغیر نشود
[B][M1]ذات من بر صفت خویشتن است
[M2]عشق او لازمهٔ ذات من است
[B][M1]تاکنون عشق من آمیخته بود
[M2]در غرض‌های من آویخته بود
[B][M1]داشت بخت سیه و روز سفید،
[M2]هر دم‌ام دستخوش بیم و امید
[B][M1]این دم از کشمکش آن رستم
[M2]پس زانوی وفا بنشستم
[B][M1]لطف و قهرم همه یکرنگ شده‌ست
[M2]کوه و کاهم همه همسنگ شده‌ست
[B][M1]عشق شست از دل من نقش هوس
[M2]عشق با عشق همی بازم و بس!
[A]
[B][M1]ای درین دامگه وهم و خیال
[M2]مانده در ربقهٔ عادت مه و سال
[B][M1]حق که منشور سعات داده‌ست
[M2]در خلاف آمد عادت داده‌ست
[B][M1]چند سر در ره عادت باشی؟
[M2]تارک تاج سعادت باشی؟
[B][M1]کرده‌ای عادت و خو، پردهٔ خویش
[M2]باز کن خوی ز خو کردهٔ خویش!
[B][M1]لب و دندان و زبانت دادند
[M2]قوت نطق و بیانت دادند
[B][M1]تا شوی بر نهج صدق و صواب
[M2]متکلم به اسالیب خطاب
[B][M1]نه که بیهود سخن سنج شوی
[M2]خلق را مایهٔ صد رنج شوی
[B][M1]ای خوش آن وقت که بی‌فکر و نظر
[M2]برزند خواستی از جان تو سر
[B][M1]کوه اگر بر تو کشد تیغ به جنگ
[M2]با مرصع کمر از دم پلنگ،
[B][M1]دست خود در کمر آری با کوه
[M2]در دلت ناید از او هیچ شکوه
[B][M1]خون لعل از جگرش بگشایی
[M2]نقد کان از کمرش بربایی
[B][M1]ور بگیرد ره تو دریایی
[M2]قلهٔ موج به گردون سایی
[B][M1]جرم سیاره چو گوهر در وی
[M2]ماهی چرخ شناور در وی
[B][M1]ز آن کنی همچو صبا زود گذار
[M2]نکنی لب‌تر از آن کشتی‌وار
[B][M1]هر چه القصه شود بند رهت
[M2]روی برتابد از آن قبله گه‌ات،
[B][M1]یک به یک را ز میان برداری
[M2]قدم صدق به جان برداری
[B][M1]پا نهی نرم به خلوتگه راز
[M2]چنگ وحدت ز نوای تو، بساز
[B][M1]ور بود تا ارادت ز تو سست
[M2]سازش اندر قدم پیر، درست!
[B][M1]باش پیش رخش آیینهٔ صاف!
[M2]برتراش از دل خود رنگ خلاف!
[B][M1]شو سمندر چو فروزد آتش!
[M2]باش در آتش او خرم و خوش!
[A]
[B][M1]صادقی را غم شبگیر گرفت
[M2]صبحدم دست یکی پیر گرفت
[B][M1]کمر خدمت او ساخت کمند
[M2]بهر معراج مقامات بلند
[B][M1]پیر روزی دم عرفان می‌زد
[M2]گوی اسرار به چوگان می‌زد
[B][M1]سامعان جمله سرافکنده به پیش
[M2]از ره گوش، برون رفته ز خویش
[B][M1]آمد آن طالب صادق به حضور
[M2]که به فرموده‌ات ای چشمهٔ نور
[B][M1]خشک و تر هیمه همه سوخته شد
[M2]تا تنوری عجب افروخته شد
[B][M1]بعد ازین کار چه و فرمان چیست؟
[M2]آنچه مکنون ضمیرست آن چیست؟
[B][M1]پیر مشغول سخن بود بسی
[M2]در جوابش نزد اصلا نفسی
[B][M1]کرد آن نکته مکرر دو سه بار
[M2]پیر زد بانگ که: «این نکته گزار
[B][M1]چند با ما کنی الحاح چنین؟
[M2]رو در آن آتش سوزان بنشین!»
[B][M1]باز، دریای صفا، پیر کهن
[M2]موج زن گشت به تحقیق سخن
[B][M1]موج آن بحر به پایان چون رسید
[M2]یادش آمد ز مقالات مرید
[B][M1]گفت: «خیزید! که آن نادره فن
[M2]کرده در آتش سوزنده وطن
[B][M1]زآنکه عقد دل او نیست گزاف
[M2]با من آن سان، که کند قصد خلاف»
[B][M1]یافتندش چو زر پاک عیار
[M2]کرده در آتش سوزنده قرار
[B][M1]آتش‌اش شعله‌زنان از همه سوی
[M2]بر تنش کج نشده یک سر موی
[A]
[B][M1]ای دل اهل ارادت به تو شاد!
[M2]به تو نازم! که مریدی و مراد
[B][M1]خواهش از جانب ما نیست درست
[M2]هر چه هست از طرف توست نخست
[B][M1]تا به ناخواست دهی کاهش ما
[M2]هیچ سودی ندهد خواهش ما
[B][M1]گر به ما خواهش تو راست شود
[M2]مو به مو بر تن ما خواست شود
[B][M1]دولت نیک سرانجامی را
[M2]گرم کن ز آتش خود جامی را
[B][M1]در دلش از تف آن شعله‌فروز،
[M2]هر چه غیر تو بود جمله بسوز!
[B][M1]بود که بی‌دردسر خامی چند
[M2]پا ز سر کرده رود گامی چند
[B][M1]ره به سر منزل مقصود برد
[M2]پی به بیغولهٔ نابود برد
[B][M1]درزند آتش هستی تابی
[M2]ریزد از توبه بر آتش، آبی
[A]
[B][M1]ای رقم کردهٔ تو حرف گناه!
[M2]نامهٔ عمرت ازین حرف سیاه!
[B][M1]وای اگر عهد بقا پشت دهد
[M2]مرگ بر حرف تو انگشت نهد
[B][M1]گسترد دست اجل مهد فراق
[M2]وز فزع ساق تو پیچد بر ساق
[B][M1]دوستان نغمهٔ غم ساز کنند
[M2]دشمنان خرمی آغاز کنند
[B][M1]وارثان حلقه به گرد سر تو
[M2]حلقه‌کوبان ز طمع بر در تو
[B][M1]از برون سو به تو گریان نگرند
[M2]وز درون خرم وخندان نگرند
[B][M1]هیچ تن را سر سودای تو نه!
[M2]هیچ کس را غم فردای تو نه!
[B][M1]پیش از آن کیدت این واقعه پیش
[M2]به که از توبه کنی چارهٔ خویش
[B][M1]دامن از نفس و هوا در چینی
[M2]پس زانوی وفا بنشینی
[B][M1]هر چه بد باشد از آن بازآیی
[M2]عقد اصرار ز دل بگشایی
[B][M1]ز آنچه بگذشت پشیمان باشی
[M2]اشک اندوه ز مژگان پاشی
[B][M1]ره به سر حد خطا کم سپری
[M2]سوی اقلیم جفا کم گذری
[B][M1]چند باشی ز معاصی مزه کش؟
[M2]توبه هم بی‌مزه‌ای نیست، بچش!
[B][M1]ملک، از عصمت عصیان پاک است
[M2]دیو، کافرمنش و بی‌باک است
[B][M1]نکند طبع ملک میل گناه
[M2]ناید از توبه گری دیو به راه
[B][M1]چهره پر گرد کن از خاک نیاز!
[M2]مژه از خون جگر رنگین ساز!
[B][M1]جامهٔ خود چو فلک‌زن در نیل!
[M2]به درون شعله فکن چون قندیل!
[B][M1]ز آتش دل شده‌ام گرم نفس
[M2]در گنه‌سوزی‌ام این آتش بس!
[A]
[B][M1]می‌شد اندر حشم حشمت و جاه
[M2]پادشاوار وزیری بر راه
[B][M1]گرد او حلقه، مرصع کمران
[M2]موکبش ناظم عالی گهران
[B][M1]دیدن حشمت او باده اثر
[M2]چشم نظارگیان مست نظر
[B][M1]هر که آن دولت و شوکت نگریست
[M2]بانگ برداشت که: «این کیست؟ این کیست؟»
[B][M1]بود چابک‌زنی آنجا حاضر
[M2]گفت: «تا چند که این کیست؟» آخر؟
[B][M1]رانده‌ای از حرم قرب خدای
[M2]کرده در کوکبهٔ دوران جای
[B][M1]خورده از شعبدهٔ دهر فریب
[M2]مبتلا گشته به این زینت و زیب
[B][M1]زیر این دایرهٔ پر خم و پیچ
[M2]مانده‌ای از همه محروم به هیچ
[B][M1]آمد آن زمزمه در گوش وزیر
[M2]داشت در سینه دلی پندپذیر
[B][M1]بر هدف کارگر آمد تیرش
[M2]صید شد کوه‌سپر نخجیرش
[B][M1]همه اسباب وزارت بگذاشت
[M2]به حرم راه زیارت برداشت
[B][M1]بود تا بود در آن پاک حریم
[M2]همچو پاکان به دل پاک مقیم
[B][M1]ای خوش آن جذبه که ناگاه رسد
[M2]ذوق آن بر دل آگاه رسد
[B][M1]صاحب جذبه ز خود بازرهد
[M2]وز بد و نیک خرد باز رهد
[B][M1]جای در کعبهٔ امید کند
[M2]روی در قبلهٔ جاوید کند
[A]
[B][M1]بود مردانه‌زنی در موصل
[M2]سر جانش به حقیقت واصل
[B][M1]همچو خورشید، منث در نام
[M2]لیک در نور یقین، مرد تمام
[B][M1]رو به مهراب عبادت کرده
[M2]چاک در پردهٔ عادت کرده
[B][M1]نه ره خورد به خود داده نه خفت
[M2]خاطرش فرد ز همخوابی و جفت
[B][M1]مالداری ز بزرگان دیار
[M2]در بزرگی و نسب، پاک‌عیار
[B][M1]کس فرستاد به وی کای سره‌زن!
[M2]در ره صدق و صفا نادره‌فن!
[B][M1]ز آدمی فرد نشستن نه سزاست
[M2]آنکه از جفت مبراست خداست
[B][M1]سر نخوت مکش از همسری‌ام
[M2]تن فروده به زنا شوهری‌ام
[B][M1]مهرت ای رابعهٔ مصر جمال
[M2]هر چه خواهی دهم از مال و منال
[B][M1]شیر زن عشوهٔ روبه نخرید
[M2]داد پیغام چون آن قصه شنید
[B][M1]که: «مرا گر به مثل بنده شوی،
[M2]همچو خاک‌ام به ره افکنده شوی،
[B][M1]همگی ملک شود مال توام،
[M2]دست در هم دهد آمال توام،
[B][M1]لیک ازینها چو غباری خیزد
[M2]وقت صافم به غبار آمیزد
[B][M1]حاش لله که به اینها نگرم
[M2]راه اقبال به اینها سپرم
[B][M1]پایهٔ فقر بود وایهٔ من
[M2]کی فتد بر دو جهان سایهٔ من؟
[B][M1]مهر هر سفله کجا گیرم خوی
[M2]سوی هر قبله کجا آرم روی؟»
[A]
[B][M1]شحنه‌ای گفت که عیاری را
[M2]مانده در حبس گرفتاری را،
[B][M1]بند بر پای، برون آوردند
[M2]بر سر جمع، سیاست کردند
[B][M1]شد ز بس چوب، چو انگشت سیاه
[M2]لیک بر نمد از او شعلهٔ آه
[B][M1]رخت از آن ورطه چو آورد برون
[M2]پیش یاران ز دهان کرد برون،
[B][M1]درم سیم، به چندین پاره
[M2]بلکه ماهی شده چند استاره
[B][M1]محرمی کرد سالش کاین چیست؟
[M2]بدر کامل شده چون پروین چیست؟
[B][M1]گفت جا داشت در آن محفل بیم
[M2]زیر دندان من این درهم سیم
[B][M1]در صف جمع مهی حاضر بود
[M2]که بدو چشم دلم ناظر بود
[B][M1]پیش وی با همه بی‌باکی خویش
[M2]شرمم آمد ز جزع ناکی خویش
[B][M1]اندر آن واقعه خندان خندان
[M2]بس که در صبر فشردم دندان،
[B][M1]زیر دندان درمم جوجو شد
[M2]سکهٔ درهم صبرم نو شد
[B][M1]صبر اگر چند که زهر آیین است
[M2]عاقبت همچو شکر شیرین است
[B][M1]مکن از تلخی آن زهر خروش
[M2]کآخر کار شود چشمهٔ نوش
[A]
[B][M1]ای ز بس بار تو انبوه شده،
[M2]دل تو نقطهٔ اندوه شده!
[B][M1]خط ایام تو در صلح و نبرد
[M2]منتهی گشته به این نقطهٔ درد
[B][M1]نه برین نقطه درین دایره پای!
[M2]گرد این نقطه چو پرگار برآی!
[B][M1]بو که از غیب نویدی برسد
[M2]زین چمن بوی امیدی برسد
[B][M1]هست در ساحت این بر شده خاک
[M2]عرصهٔ روضهٔ امید، فراخ
[B][M1]کار بر خویش چنین تنگ مگیر!
[M2]وز دم ناخوشی آهنگ مگیر!
[B][M1]گر بود خاطر تو جرم‌اندیش
[M2]عفو ایزد بود از جرم تو بیش
[B][M1]نامه‌ات گر ز گنه پر رقم است
[M2]نامه‌شوی تو سحات کرم است
[B][M1]گر چو کوهی‌ست گناه تو، عظیم
[M2]کاهش کوه دهد حلم حلیم
[B][M1]چون شود موج زنان قلزم جود
[M2]در کف موج خسی را چه وجود؟
[B][M1]هیچ بودی و کم از هیچ بسی
[M2]ساخت فضل ازل از هیچ، کسی
[B][M1]از عدم صورت هستی دادت
[M2]ساخت از قید فنا آزادت
[B][M1]گذرانید بر اطوار کمال
[M2]پرورانید به انوار جمال
[B][M1]در دلت تخم خدادانی کاشت
[M2]دولت معرفت ارزانی داشت
[B][M1]یافت تاج شرف سجده، سرت
[M2]زیور گوهر خدمت، کمرت
[B][M1]بر تو ابواب مطالب بگشاد
[M2]صید مقصود به دست تو نهاد
[B][M1]به همین گونه قوی دار امید
[M2]که چو افتی به جهان جاوید
[B][M1]بی سبب ساخته گردد کارت
[M2]بی درم سود کند بازارت
[B][M1]بردرد پرده شب نومیدی
[M2]صبح امید کند خورشیدی
[B][M1]ای بسا تشنه‌لب خشک‌دهان
[M2]بر لب از تشنگی افتاده زبان
[B][M1]مانده حیرت زده در صحرائی
[M2]چرخ طولی و زمین پهنائی
[B][M1]خاک تفسیده هوا آتشبار
[M2]بادش آتش زده در هر خس و خار
[B][M1]نه در او خیمه بجز چرخ برین
[M2]نه در او سایه بجز زیر زمین
[B][M1]سوسمار از تف آن در تب و تاب
[M2]همچو ماهی که فتد دور از آب
[B][M1]ناگهان تیره سحابی ز افق
[M2]پیش خورشید فلک، بسته تتق
[B][M1]بر سر تشنه شود باران‌ریز
[M2]گردد از بادیه توفان‌انگیز
[B][M1]رشحهٔ ابر کند سیرابش
[M2]سایهٔ آن برد از تن تابش
[B][M1]وی بسا گم شده ره، در شب تار
[M2]غرقه در سیل ز باران بهار
[B][M1]متراکم شده در وی ظلمات
[M2]منقطع گشته شبه‌های نجات
[B][M1]دام و دد کرده بر او دندان تیز
[M2]اژدها بسته بر او راه گریز
[B][M1]بارگی جسته و بار افکنده
[M2]دل ز امید خلاصی کنده
[B][M1]ناگهان ابر زهم بگشاید
[M2]نور مه روی زمین آراید
[B][M1]ره شود ظاهر و رهبر حاضر
[M2]راهرو خرم و روشن خاطر
[B][M1]آنکه زین گونه کرم آید از او،
[M2]ناامیدی‌ت کجا شاید از او؟
[B][M1]روز و شب بر در امید نشین!
[M2]طالب دولت جاوید نشین!
[B][M1]فضل او کآمده در شیب و فراز
[M2]آشناپرور و بیگانه‌نواز
[B][M1]هر که ره برد به هم‌خانگی‌اش
[M2]نسزد تهمت بیگانگی‌اش
[A]
[B][M1]پیری از نور هدا بیگانه
[M2]چهره پر دود، ز آتش‌خانه
[B][M1]کرد از معبد خود عزم رحیل
[M2]میهمان شد به سر خوان خلیل
[B][M1]چون خلیل آن خللش در دین دید
[M2]بر سر خوان خودش نپسندید
[B][M1]گفت: «با واهب روزی، بگرو!
[M2]یا ازین مائده برخیز و برو!»
[B][M1]پیر برخاست که: «ای نیک‌نهاد!
[M2]دین خود را به شکم نتوان داد!»
[B][M1]با لب خشک و دهان ناخورد
[M2]روی از آن مرحله در راه آورد
[B][M1]آمد از عالم بالا به خلیل
[M2]وحی کای در همه اخلاق جمیل!
[B][M1]گرچه آن پیر نه در دین تو بود
[M2]منع‌اش از طعمه نه آیین تو بود
[B][M1]عمر او بیشتر از هفتادست
[M2]که در آن معبد کفر افتاده‌ست
[B][M1]روزی‌اش وانگرفتم روزی
[M2]که: نداری دل دین‌اندوزی!
[B][M1]چه شود گر تو هم از سفرهٔ خویش
[M2]دهی‌اش یک دو سه لقمه کم و بیش؟
[B][M1]از عقب داد خلیل آوازش
[M2]گشت بر خوان کرم دمسازش
[B][M1]پیر پرسید که: «ای لجهٔ جود!
[M2]از پی منع، عطا بهر چه بود؟»
[B][M1]گفت با پیر، خطابی که رسید
[M2]و آن جگر سوز عتابی که شنید
[B][M1]پیر گفت: « آنکه کند گاه خطاب
[M2]آشنا را پی بیگانه عتاب،
[B][M1]راه بیگانگی‌اش چون سپرم؟
[M2]ز آشنایی‌ش چرا برنخورم؟»
[B][M1]رو در آن قبلهٔ احسان آورد
[M2]دست بگرفت‌اش و ایمان آورد
[A]
[B][M1]بوتراب آن گهر بحر شرف
[M2]کبرو یافت از او خاک نسف
[B][M1]با خود آن دم که جهادی‌ش نماند
[M2]مرکب جهد سوی اعدا راند
[B][M1]چون شد از هر دو طرف صفها راست
[M2]بانگ جنگ‌آوری از صفها خاست،
[B][M1]آمد از بارگی خویش به زیر
[M2]با دلی همچو دل شیر، دلیر
[B][M1]زیر پهلو ز ردا فرش انداخت
[M2]تیغ همخوابه، سپر بالین ساخت
[B][M1]شد میان دو صف آنگونه به خواب
[M2]که شنیدند نفیرش اصحاب
[B][M1]مدت خواب چو گشت‌اش سپری
[M2]از سپر جست سرش دورتری
[B][M1]پشتی لشکر بیداران شد
[M2]رخنه‌بند صف همکاران شد
[B][M1]سائلی گفت که: «در روز نبرد
[M2]که ز هیبت بدرد زهرهٔ مرد،
[B][M1]دارم از خواب تو بسیار شگفت!»
[M2]شیخ خندان شد از آن نکته و گفت:
[B][M1]«گر بود ایمنی‌ات روز مصاف
[M2]کم ز شب‌های عروسی و زفاف،
[B][M1]ز قدمگاه توکل دوری
[M2]قائمی بر قدم مغروری
[B][M1]مرد را که‌ش نه به دل زنگ شکی‌ست
[M2]بستر خواب و صف جنگ یکی‌ست
[B][M1]کار اگر مشکل اگر آسان است،
[M2]همه با فضل ازل یکسان است
[B][M1]چون تو را عقد یقین آمد سست
[M2]هر چه آید به تو از سستی توست»
[A]
[B][M1]ای دلت شاه سراپردهٔ عشق
[M2]جان تو زخم بلاخوردهٔ عشق
[B][M1]عشق پروانهٔ شمع ازل است
[M2]داغ پروانگی‌اش لم یزل است
[B][M1]بیقراری سپهر از عشق است
[M2]گرم رفتاری مهر از عشق است
[B][M1]خاک یک جرعه از آن جام گرفت
[M2]که درین دایره آرام گرفت
[B][M1]دل بی‌عشق، تن بی‌جان است
[M2]جان از او زندهٔ جاویدان است
[B][M1]گوهر زندگی از عشق طلب!
[M2]گنج پایندگی از عشق طلب!
[B][M1]عشق هر جا بود اکسیر گرست
[M2]مس ز خاصیت اکسیر، زرست
[B][M1]عشق نه کار جهان ساختن است
[M2]بلکه نقد دو جهان باختن است
[B][M1]عشق نه دلق بقا دوختن است
[M2]بلکه با داغ فنا سوختن است
[B][M1]عاشق آن دان که ز خود بازرهد!
[M2]نغمهٔ ترک خودی سازدهد
[B][M1]نه ره دولت دنیا سپرد
[M2]نه سوی نعمت عقبا نگرد
[B][M1]قبلهٔ همت او دوست بود
[M2]هر چه جز دوست همه پوست بود
[B][M1]آنچه با دوست دهد پیوندش
[M2]شود از فرط محبت بندش
[B][M1]ترک خشنودی اغیار کند
[M2]به رضای دل او کار کند
[B][M1]هر دم‌اش حیرت دیگر زاید
[M2]هر نفس شوق دگر افزاید
[A]
[B][M1]والی مصر ولایت، ذوالنون
[M2]آن به اسرار حقیقت مشحون
[B][M1]گفت در مکه مجاور بودم
[M2]در حرم حاضر و ناظر بودم
[B][M1]ناگه آشفته جوانی دیدم
[M2]نه جوان، سوخته جانی دیدم
[B][M1]لاغر و زرد شده همچو هلال
[M2]کردم از وی ز سر مهر سؤال
[B][M1]که: «مگر عاشقی؟ ای شیفته مرد!
[M2]که بدین گونه شدی لاغر و زرد؟»
[B][M1]گفت: «آری به سرم شور کسی‌ست
[M2]که‌ش چو من عاشق رنجور بسی‌ست»
[B][M1]گفتمش: «یار به تو نزدیک است
[M2]یا چو شب روزت از او تاریک است؟
[B][M1]گفت: «در خانهٔ اوی‌ام همه عمر
[M2]خاک کاشانهٔ اوی‌ام همه عمر»
[B][M1]گفتمش: «یک‌دل و یک‌روست به تو
[M2]یا ستمکار و جفاجوست به تو؟»
[B][M1]گفت: «هستیم به هر شام و سحر
[M2]به هم آمیخته چون شیر و شکر»
[B][M1]گفتمش: « ... جا افتاده ... »
[M2]« ... جا افتاده ... »
[B][M1]لاغر و زرد شده بهر چه‌ای؟
[M2]سر به سر درد شده بهر چه‌ای؟»
[B][M1]گفت: «رو رو، که عجب بی‌خبری!
[M2]به کزین گونه سخن درگذری
[B][M1]محنت قرب ز بعد افزون است
[M2]جگر از هیبت قرب‌ام خون است
[B][M1]هست در قرب همه بیم زوال
[M2]نیست در بعد جز امید وصال
[B][M1]آتش بیم دل و جان سوزد
[M2]شمع امید روان افروزد
[A]
[B][M1]خارکش پیری با دلق درشت
[M2]پشته‌ای خار همی برد به پشت
[B][M1]لنگ‌لنگان قدمی برمی‌داشت
[M2]هر قدم دانهٔ شکری می‌کاشت
[B][M1]کای فرازندهٔ این چرخ بلند!
[M2]وی نوازندهٔ دل‌های نژند!
[B][M1]کنم از جیب نظر تا دامن
[M2]چه عزیزی که نکردی با من
[B][M1]در دولت به رخم بگشادی
[M2]تاج عزت به سرم بنهادی
[B][M1]حد من نیست ثنایت گفتن
[M2]گوهر شکر عطایت سفتن
[B][M1]نوجوانی به جوانی مغرور
[M2]رخش پندار همی‌راند ز دور
[B][M1]آمد آن شکرگزاری‌ش به گوش
[M2]گفت کای پیر خرف گشته، خموش!
[B][M1]خار بر پشت، زنی زین سان گام
[M2]دولتت چیست، عزیزی‌ت کدام؟
[B][M1]عمر در خارکشی باخته‌ای
[M2]عزت از خواری نشناخته‌ای
[B][M1]پیر گفتا که: «چه عزت زین به
[M2]که نی‌ام بر در تو بالین نه؟
[B][M1]کای فلان! چاشت بده یا شام‌ام
[M2]نان و آبی (که) خورم و آشامم
[B][M1]شکر گویم که مرا خوار نساخت
[M2]به خسی چون تو گرفتار نساخت
[B][M1]به ره حرص شتابنده نکرد
[M2]بر در شاه و گدا بنده نکرد
[B][M1]داد با اینهمه افتادگی‌ام
[M2]عز آزادی و آزادگی‌ام»
[A]
[B][M1]ای که از طبع فرومایهٔ خویش
[M2]می‌زنی گام پی وایهٔ خویش!
[B][M1]خاطر از وایهٔ خود خالی کن!
[M2]زین هنر پایهٔ خود عالی کن!
[B][M1]بهر خود، گرمی جز سردی نیست
[M2]سردی آیین جوانمردی نیست
[B][M1]چند روزی ز قوی‌دینان باش!
[M2]در پی حاجت مسکینان باش!
[B][M1]شمع شو! شمع، که خود را سوزی
[M2]تا به آن بزم کسان افروزی
[B][M1]با بد و نیک و نکوکاری ورز!
[M2]شیوهٔ یاری و غمخواری ورز!
[B][M1]ابر شو! تا که چو باران ریزی،
[M2]بر گل و خس همه یک‌سان ریزی
[B][M1]چشم بر لغزش یاران مفکن!
[M2]به ملامت دل یاران مشکن!
[B][M1]درگذر از گنه و از دگران!
[M2]چو ببینی گنهی، درگذران!
[B][M1]باش چون بحر ز آلایش پاک!
[M2]ببر آلایش از آلایشناک!
[B][M1]همچو دیده به سوی خویش مبین!
[M2]خویش را از دگران بیش مبین!
[B][M1]بس عمارت که بود خانهٔ رنج
[M2]بس خرابی که بود پردهٔ گنج
[B][M1]بت خود را بشکن خوار و ذلیل!
[M2]نامور شو به فتوت چو خلیل!
[B][M1]بت تو نفس هواپرور توست
[M2]که به صد گونه خطا رهبر توست
[B][M1]بسط کن بر همه کس خوان کرم!
[M2]بذل کن بر همه همیان درم!
[B][M1]گر براهیمی اگر زردشتی،
[M2]روی در هم مکش از هم‌پشتی!
[B][M1]باز کش پای ز آزار، همه!
[M2]دست بگشای به ایثار، همه!
[B][M1]هر چه بدهی به کسی، باز مجوی،
[M2]دل ز اندیشهٔ آن پاک بشوی!
[B][M1]آنچه بخشند چه بسیار و چه کم
[M2]نیست برگشتن از آن طور کرم
[B][M1]طفل چون صاحب احسان گردد
[M2]زود از داده پشیمان گردد
[B][M1]هر چه خندان بدهد، نتواند
[M2]که دگر گریه کنان نستاند
[B][M1]تا توانی مگشا جیب کسان!
[M2]منگر در هنر و عیب کسان!
[B][M1]عیب‌بینی هنری چندان نیست
[M2]هدف قصد جوانمردان نیست
[B][M1]هر چه نامش نه پسندیده کنی
[M2]بهتر آن است که نادیده کنی
[B][M1]دل ز اندیشهٔ آن داری دور
[M2]دیده از دیدن آن سازی کور
[B][M1]بو که از چون تو نکو کرداری
[M2]به دل کس نرسد آزاری
[A]
[B][M1]ای گرو کرده زبان را به دروغ!
[M2]برده بهتان ز کلام تو فروغ!
[B][M1]این نه شایستهٔ هر دیده‌ورست،
[M2]که زبانت دگر و دل دگرست
[B][M1]از ره صدق و صفا دوری چند؟
[M2]دل قیری، رخ کافوری چند؟
[B][M1]روی در قاعدهٔ احسان کن!
[M2]ظاهر و باطن خود یک‌سان کن!
[B][M1]یک‌دل و یک جهت و یک‌رو باش!
[M2]وز دورویان جهان، یک سو باش!
[B][M1]از کجی خیزد هر جا خللی‌ست
[M2]«راستی، رستی! نیکو مثلی‌ست
[B][M1]راست جو، راست نگر، راست گزین!
[M2]راست گو، راست شنو، راست نشین!
[B][M1]تیر اگر راست رود بر هدف است
[M2]ور رود کج، ز هدف بر طرف است
[B][M1]راست رو! راست، که سرور باشی!
[M2]در حساب از همه برتر باشی!
[B][M1]صدق، اکسیر مس هستی توست
[M2]پایه‌افراز فرودستی توست
[B][M1]اثر کذب بود «هیچکسی»
[M2]به «کسی» گر رسی از صدق رسی
[B][M1]صبح کاذب زند از کذب نفس
[M2]نور او یک دو نفس باشد و بس
[B][M1]صبح صادق چون بود صدق‌پسند
[M2]علم نورش از آن است بلند
[B][M1]دل اگر صدق‌پسندی‌ت دهد
[M2]بر همه خلق بلندی‌ت دهد
[B][M1]صدق پیش آر که صدیق شوی
[M2]گوهر لجهٔ تحقیق شوی
[B][M1]آنست صدیق که دل‌صاف شود
[M2]دعوی او همه انصاف شود
[B][M1]وعدهٔ او به وفا انجامد
[M2]دلش از غش به صفا آرامد
[B][M1]در درون تخم امانت فکند
[M2]وز برون خار خیانت بکند
[B][M1]برفتد بیخ نفاق از گل او
[M2]سرزند شاخ وفاق از دل او
[A]
[B][M1]آن عرابی به شتر قانع و شیر
[M2]در یکی بادیه شد مرحله‌گیر
[B][M1]ناگهان جمعی از ارباب قبول
[M2]شب در آن مرحله کردند نزول
[B][M1]خاست مردانه به مهمانیشان
[M2]شتری برد به قربانیشان
[B][M1]روز دیگر ره پیشینه سپرد
[M2]بهر ایشان شتری دیگر برد
[B][M1]عذر گفتند که: «باقی‌ست هنوز،
[M2]چیزی از دادهٔ دوشین امروز»
[B][M1]گفت: «حاشا که ز پس ماندهٔ دوش
[M2]دیگ جود آیدم امروز به جوش»
[B][M1]روز دیگر به کرم‌ورزی، پشت
[M2]کرد محکم، شتری دیگر کشت
[B][M1]بعد از آن بر شتری راکب شد
[M2]بهر کاری ز میان غایب شد
[B][M1]قوم چون خوان نوالش خوردند
[M2]عزم رحلت ز دیارش کردند،
[B][M1]دست احسان و کرم بگشادند
[M2]بدره‌ای زر به عیالش دادند
[B][M1]دور ناگشته هنوز از دیده
[M2]میهمانان کرم ورزیده،
[B][M1]آمد آن طرفه عرابی از راه
[M2]دید آن بدره در آن منزلگاه
[B][M1]گفت: که این چیست؟ زبان بگشودند
[M2]صورت حال بدو بنمودند
[B][M1]خاست بدره به کف و نیزه به دوش
[M2]وز پی قوم برآورد خروش
[B][M1]کای سفیهان خطااندیشه!
[M2]وی لئیمان خساست‌پیشه!
[B][M1]بود مهمانی‌ام از بهر کرم
[M2]نه چو بیع از پی دینار و درم
[B][M1]دادهٔ خویش ز من بستانید!
[M2]پس رواحل به ره خود رانید!
[B][M1]ورنه تا جان برود از تنتان
[M2]در تن از نیزه کنم روزنتان
[B][M1]دادهٔ خویش گرفتند و گذشت
[M2]و آن عرابی ز قفاشان برگشت
[A]
[B][M1]این محیط کرم‌ات عرش صدف!
[M2]عرشیان در طلب‌ات باد به کف!
[B][M1]ما که لب تشنهٔ احسان توایم
[M2]کشتی افتاده به توفان توایم
[B][M1]نظر لطف بدین کشتی دار!
[M2]به سلامت برسانش به کنار!
[B][M1]خیمهٔ ما به سوی ساحل زن!
[M2]صدف هستی ما را بشکن!
[B][M1]پردهٔ ظلمت ما را بگشای!
[M2]صفوت گوهر ما را بنمای!
[B][M1]جامی از هستی خود گشته ملول
[M2]دارد از فضل تو امید قبول
[B][M1]بر سر خوان عطایش بنشان!
[M2]دامن از گرد خطایش بفشان!
[B][M1]بنگر اندوه وی و، شادش کن!
[M2]بنده‌ای پیر شد، آزادش کن!
[B][M1]بینشی ده، که تو را بشناسد
[M2]نعمتت را ز بلا بشناسد
[B][M1]کمر خدمت طاعت بخش‌اش!
[M2]افسر عز قناعت بخش‌اش!
[A]
[B][M1]ای درین خوابگه بی‌خبران!
[M2]بی‌خبر خفته چو کوران و کران!
[B][M1]سر برآور! که درین پرده‌سرای
[M2]می‌رسد بانگ سرود از همه جای
[B][M1]بلبل از منبر گل نغمه‌نواز
[M2]قمری از سرو سهی زمزمه‌ساز
[B][M1]فاخته چنبر دف کرده ز طوق
[M2]از نوا گشته جلاجل زن شوق
[B][M1]لحن قوال شده صومعه‌گیر
[M2]نه مرید از دم او جسته نه پیر
[B][M1]مطرب از مصطبهٔ دردکشان
[M2]داده از منزل مقصود نشان
[B][M1]بادنی بر دل مستان صبوح
[M2]فتح کرده همه ابواب فتوح
[B][M1]عود خاموش ز یک مالش گوش
[M2]کودک آساست، بر آورده خروش
[B][M1]چنگ با عقل ره جنگ زده
[M2]راه صد دل به یک گهنگ زده
[B][M1]تائب کاسه شکسته ز شراب
[M2]به یکی کاسه شده مست رباب
[B][M1]پیر راهب شده ناقوس‌زنان
[M2]نوبتی، مقرعه بر کوس‌زنان
[B][M1]بانگ برداشته مرغ سحری
[M2]کرده بر خفته‌دلان پرده‌دری
[B][M1]موذن از راحت شب دل کنده
[M2]کرده صد مرده به یا حی زنده
[B][M1]چرخ در چرخ ازین بانگ و نوا
[M2]کوه در رقص ازین صوت و صدا
[B][M1]ساعی ترک گران‌جانی کن!
[M2]شوق را سلسله‌جنبانی کن!
[B][M1]بگسل از پای خود این لنگر گل!
[M2]گام زن شو به سوی کشور دل!
[B][M1]آستین بر سر عالم افشان!
[M2]دامن از طینت آدم افشان!
[B][M1]سنگ بر شیشهٔ ناموس انداز!
[M2]چاک در خرقهٔ سالوس انداز!
[B][M1]نغمهٔ جان شنو از چنگ سماع!
[M2]بجه از جسم به آهنگ سماع!
[B][M1]همه ذات جهان در رقص‌اند
[M2]رو نهاده به کمال از نقص‌اند
[B][M1]تو هم از نقص قدم نه به کمال!
[M2]دامن افشان ز سر جاه و جلال!
[A]
[B][M1]جامی این پرده‌سرایی تا چند؟
[M2]چون جرس هرزه‌درایی تا چند؟
[B][M1]چند بیهوده کنی خوش‌نفسی؟
[M2]هیچ نگرفت دلت چون جرسی؟
[B][M1]ساز بشکست، چه افغان است این؟
[M2]تار بگسست، چه دستان است این؟
[B][M1]نامهٔ عمر به توقیع رسید
[M2]نظم احوال به تقطیع رسید
[B][M1]تنگ شد قافیهٔ عمر شریف
[M2]دم به دم می‌شودش مرگ ردیف
[B][M1]سر به جیب و همه شب قافیه‌جوی
[M2]تنت از معنی باریک چو موی
[B][M1]گر شوی سوی مقاصد قاصد
[M2]باشی آن را به قصاید صاید
[B][M1]مدح ارباب مناصب گویی
[M2]فتح ابواب مطالب جویی
[B][M1]گه پی ساده‌دلی سازی جا
[M2]بر سر لوح بیان حرف هجا
[B][M1]گه کنی میل غزل‌پردازی
[M2]عشق با طرفه غزالان بازی
[B][M1]گه پی مثنوی آری زیور
[M2]بر یکی وزن هزاران گوهر
[B][M1]گه ز ترجیع شوی بندگشای
[M2]عقل و دین را فکنی بند به پای
[B][M1]گاهی از بهر دل غمخواره
[M2]سازی از نظم رباعی چاره
[B][M1]گاه با هم دهی از طبع بلند
[M2]قطعه قطعه ز جواهر پیوند
[B][M1]گه به یک بیت ز غم فرد شوی
[M2]مرهم دیدهٔ پر درد شوی
[B][M1]گه کنی گم به معما نامی
[M2]خواهی از گمشده‌نامی کامی
[B][M1]گاهی از مرثیه ماتم داری
[M2]وز مژه خون دمادم باری
[B][M1]بین! که چون سهم اجل را قوسی
[M2]کرد گردون ز پی فردوسی
[B][M1]با دل شق‌شده چون خامهٔ خویش
[M2]ماند سرریز ز شهنامهٔ خویش
[B][M1]ناظم گنجه، نظامی که به رنج
[M2]عدد گنج رسانید به پنج،
[B][M1]روز آخر که ازین مجلس رفت
[M2]گنج‌ها داده ز کف مفلس رفت
[B][M1]گرچه می‌رفت به سحرافشانی
[M2]بر فلک دبدبهٔ خاقانی
[B][M1]گشت پامال حوادث دبه‌اش
[M2]بی‌صدا شد چو دبه دبدبه‌اش
[B][M1]انوری کو و دل انور او
[M2]حکمت شعر خردپرور او
[B][M1]کو ظهیر آنکه چو خضر آب حیات
[M2]کلک او داشت نهان در ظلمات
[B][M1]هر کمالی که سپاهانی داشت
[M2]که به کف تیغ سخنرانی داشت،
[B][M1]شد ازین دایرهٔ دیر مسیر
[M2]آخرالامر همه نقص‌پذیر
[B][M1]کرد حرفی که رقم زد سعدی
[M2]بر رخ شاهد معنی جعدی
[B][M1]صرصر قهر چو شد حادثه‌زای
[M2]آمد آن جعد معنبر در پای
[B][M1]حافظ از نظم بلند آوازه
[M2]ساخت آیین سخن را تازه
[B][M1]لیک روز و شب‌اش از پیشه کمند
[M2]ز آن بلندی سوی پستی افگند
[B][M1]پخت از دور مه و گردش سال
[M2]میوهٔ باغ خجندی به کمال
[B][M1]لیک باد اجل آن میوهٔ پاک
[M2]ریخت در خطهٔ تبریز به خاک
[B][M1]آن دو طوطی که به نوخیزیشان
[M2]بود در هند شکرریزیشان
[B][M1]عاقبت سخرهٔ افلاک شدند
[M2]خامشان قفس خاک شدند
[B][M1]کام بگشا! که شگرفان رفتند
[M2]یک به یک نادره‌حرفان رفتند
[B][M1]زود برگرد! چو برخواهی گشت
[M2]زین تبه حرف که فرصت بگذشت
[B][M1]کیست کز باغ سخنرانی رفت
[M2]که نه با داغ پشیمانی رفت؟
[A]
[B][M1]چون سنائی شه اقلیم سخن
[M2]راقم تختهٔ تعلیم سخن
[B][M1]خواست گردون که فرو شوید پاک
[M2]رقم هستی‌اش از تختهٔ خاک
[B][M1]بر سر بستر کین افکندش
[M2]همچو سایه به زمین افکندش
[B][M1]لب هنوزش ز سخن نابسته
[M2]داشت با خود سخنی آهسته
[B][M1]همدمی بر دهنش گوش نهاد
[M2]به حدیثش نظر هوش گشاد
[B][M1]آنچه از عالم دل تلقین داشت
[M2]بیتکی بود که مضمون این داشت
[B][M1]که: بر اطوار سخن بگذشتم
[M2]لیک حالی ز همه برگشتم
[B][M1]بر دلم نیست ز هر بیش و کمی
[M2]بجز از حرف ندامت رقمی
[B][M1]زانکه دورست درین دیر کهن
[M2]سخن از معنی و معنی ز سخن
[B][M1]سخن آنجا که شود دام‌نمای
[M2]صید معنی نشود گام گشای
[B][M1]معنی آنجا که کشد دامن ناز
[M2]گفت و گو را نرسد دست نیاز
[B][M1]سخن آنجا که شود تنگ‌مجال
[M2]مرغ معنی نگشاید پر و بال
[B][M1]معنی آنجا که نهد پای بلند
[M2]از عبارت نتوان ساخت کمند
[B][M1]پایهٔ قدر سخن چون این است
[M2]وای طبعی که سخن آیین است
[B][M1]لب فروبند که خاموشی به!
[M2]دل تهی کن که فراموشی به!
[A]
[B][M1]ای رهائی ده هر بیهوشی!
[M2]مهر بر لب نه هر خاموشی!
[B][M1]به هوای تو سخن کوشی ما
[M2]به تمنای تو خاموشی ما
[B][M1]گر تو در حرف نهی لطف شگرف
[M2]لجه‌ای ژرف شود چشمهٔ حرف
[B][M1]بعد توست اصل همه تنگی‌ها
[M2]قرب تو مایهٔ یکرنگی‌ها
[B][M1]دل جامی که بود تنگ از تو
[M2]عندلیبی‌ست خوش آهنگ از تو
[B][M1]بال پروازش ازین تنگی ده!
[M2]نکهت‌اش از گل یکرنگی ده!
[B][M1]دوز از تار فنا دلق، او را!
[M2]برهان از خود و از خلق، او را!
[B][M1]عیبش از بی‌هنران سازنهان!
[M2]وز گمان هنرش باز رهان!
[B][M1]تا ز عیب و هنر خود آزاد
[M2]زید اندر کنف فضل تو شاد
[A]
[B][M1]ای ز گلزار سخن یافته بوی!
[M2]وز تماشای چمن تافته روی!
[B][M1]بلبل دل شده مشتاق چمن
[M2]نکته‌خوان گشته ز اوراق سمن
[B][M1]هر ورق کز سخن آنجاست رقم
[M2]نسخهٔ صحت رنج است و الم
[B][M1]دیده بر دفتر جمعیت نه!
[M2]الم تفرقه را صحت ده!
[B][M1]باش با دفتر اشعار جلیس!
[M2]انه خیر جلیس و انیس
[B][M1]دفتر شعر بود روضهٔ روح
[M2]فاتح غنچهٔ گل‌های فتوح
[B][M1]هر ورق را که ز وی گردانی
[M2]گل دیگر شکفد، گر دانی
[B][M1]خواهی آن رونق باغ تو شود
[M2]نکهت‌اش عطر دماغ تو شود
[B][M1]خاطر از شوب غرض، خالی کن!
[M2]همت از صدق طلب، عالی کن!
[B][M1]از درون زنگ تعصب بزدای!
[M2]بر خرد راه تامل بگشای!
[B][M1]مگذر قطره‌زنان همچو قلم!
[M2]همچو پرگار به جادار قدم!
[B][M1]زن به گردآوری معنی رای!
[M2]گرد هر نقطه و هر نکته برآی!
[B][M1]بحر هر چند که کان گهرست
[M2]صدف او ز گهر بیشترست
[B][M1]اصل، معنی‌ست، منه! تا دانی!
[M2]در عبارت چو فتد نقصانی
[B][M1]عیب اگر هست، کرم ورز (و) بپوش!
[M2]ورنه بیهوده چو حاسد مخروش!
[B][M1]چون تو از نظم معانی دوری
[M2]زین قبل هر چه کنی معذوری
[B][M1]هرگز از دل نچکاندی خونی
[M2]بهر موزونی و ناموزونی
[B][M1]مرغ تو قافیه آهنگ نشد
[M2]خاطرت قافیه‌سان تنگ نشد
[B][M1]پس زانو ننشستی یک شب
[M2]دیده از خواب نبستی یک شب
[B][M1]تا کشی گوهری از مخزن غیب،
[M2]سر فکرت نکشیدی در جیب
[B][M1]تا دهد معنی باریکت روی،
[M2]نشدی ز آتش دل حلقه چو موی
[B][M1]به که از کجروی‌ات دم نزنیم
[M2]ور دو صد طعنه‌زنی هم نزنیم
[A]
[B][M1]دامت آثارک، ای طرفه قلم!
[M2]دام دل‌ها زدی از مسک، رقم
[B][M1]نقد عمرست نثار قدمت
[M2]نور چشم است سواد رقمت
[B][M1]مرغ جان راست صریر تو صفیر
[M2]وز صفیر تو در آفاق نفیر
[B][M1]مرکب گرم عنان می‌رانی
[M2]خوی‌چکان قطره‌زنان می‌رانی
[B][M1]بافتی بر قد این حورسرشت
[M2]حله از طرهٔ حوران بهشت
[B][M1]این چه حور است درین حلهٔ ناز
[M2]کرده از دولت جاوید طراز
[B][M1]هر دو مصراع ز وی ابرویی
[M2]قبلهٔ حاجت حاجت‌جویی
[B][M1]چشمش از کحل بصیرت روشن
[M2]نظر لطف به عشاق فکن
[B][M1]طره‌اش پرده‌کش شاهد دین
[M2]خال او مردمک چشم یقین
[B][M1]لب او مژده‌ده باد مسیح
[M2]در فسون‌خوانی هر مرده، فصیح
[B][M1]گوشش از حلقهٔ اخلاص، گران
[M2]دیدهٔ عشق به رویش نگران
[B][M1]خرد گام‌زن از دنبالش
[M2]بیخود از زمزمهٔ خلخالش
[B][M1]یارب! این غیرت حورالعین را
[M2]شاهد روضهٔ علیین را،
[B][M1]از دل و دیدهٔ هر دیده‌وری
[M2]بخش، توفیق قبول نظری!
[B][M1]از خط خوب، کن‌اش پاینده!
[M2]وز دم پاک، طرب‌زاینده!
[B][M1]لیک در جلوه گه عزت و جاه
[M2]دارش از دست دو بی‌باک نگاه!
[B][M1]اول آن خامه‌زن سهونویس
[M2]به سر دوک قلم بیهده‌ریس
[B][M1]بر خط و شعر، وقوف از وی دور
[M2]چشم داران حروف از وی کور
[B][M1]فصل و وصل کلماتش نه بجای
[M2]فصل پیش نظرش وصل نمای
[B][M1]گه دو بیگانه به هم پیوسته
[M2]گه دو همخانه ز هم بگسسته
[B][M1]نقطه‌هایش نه به قانون حساب
[M2]خارج از دایرهٔ صدق و صواب
[B][M1]خال رخساره زده بر کف پای
[M2]شده از زیور رخ پای آرای
[B][M1]ور به اعراب شده راه‌سپر
[M2]رسم خط گشته از او زیر و زبر
[B][M1]گه نوشته‌ست کم وگاه فزون
[M2]گشته موزون ز خطش ناموزون
[B][M1]یا بریده یکی از پنج انگشت
[M2]یا فزوده ششم انگشت به مشت
[B][M1]دوم آن کس که کشد گزلک تیز
[M2]بهر اصلاح، نه از سهو ستیز
[B][M1]بتراشد ز ورق حرف صواب
[M2]زند از کلک خطا نقش بر آب
[B][M1]گل کند، خار به جا بنشاند
[M2]خار را خوبتر از گل داند
[B][M1]حسن مقطع چو بود رسم کهن
[M2]قطع کردیم بر این نکته سخن
[END]