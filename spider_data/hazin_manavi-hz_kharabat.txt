[START][A]
[B][M1]ثناهاست پیر خرابات را
[M2]که شست از دلم لوث طامات را
[B][M1]عطا کرد ز اندیشه فارغ دلی
[M2]چو میخانه بخشید سرمنزلی
[B][M1]مرا با مغان همدم راز کرد
[M2]به رویم در فیض را باز کرد
[B][M1]در ادوار چندی گرم دور داشت
[M2]دل از کاوش هجر ناسور داشت
[B][M1]سرشکم به رخساره خوناب بود
[M2]دل از آتش شوق در تاب بود
[B][M1]غم غربتم در دلش کار کرد
[M2]ز اغیار فارغ، به خود یار کرد
[B][M1]ز مهرم، به میخانه محرم نمود
[M2]لبم را به پیمانه همدم نمود
[B][M1]به دست سبو بیعتم تازه شد
[M2]لبم دشمن جان خمیازه شد
[B][M1]به بر، ذرّه ام مهر تابان گرفت
[M2]رخ گاهیم رنگ جانان گرفت
[B][M1]فشاندم غبار غم دینه را
[M2]نشان یافتم یار دیرینه را
[B][M1]شرابی لب تشنه ام نوش کرد
[M2]که از وصل و هجران فراموش کرد
[A]
[B][M1]مغنّی نوایی بیا ساز کن
[M2]جهان را پر از گوهر راز کن
[B][M1]چنان تازه کن داغ دیرینهام
[M2]که دوزخ برد آتش از سینه ام
[B][M1]نی استخوانم، دم صور کن
[M2]چو منقار بلبل پر از شور کن
[B][M1]که بخشم قلم را پرآوازگی
[M2]نهال سخن را دهم تازگی
[B][M1]کشم پردهای معنی بکر را
[M2]دهم جلوه ای، شاهد فکر را
[B][M1]گه از دیده گویم بَرِ راستان
[M2]گهی از شنیده کنم داستان
[B][M1]سخن را به سر تاج شاهی نهم
[M2]زلال خضر در سیاهی نهم
[B][M1]بده ساقی آن جام یاقوت رنگ
[M2]که چون گل درم خرقهٔ نام و ننگ
[B][M1]بر آتش نهم دلق پندار را
[M2]بر آرم سر از پیرهن یار را
[B][M1]بیا تا نمانده ست در زیر گل
[M2]بر آریم دستی به اقبال دل
[B][M1]به راه وفا جانفشانی کنیم
[M2]به ملک بقا کامرانی کنیم
[B][M1]سرآریم در خطّ فرمان عشق
[M2]بریزیم خون را به میدان عشق
[B][M1]سر نافه بگشا حزین، دیر شد
[M2]تامّل دگر چیست؟ خون شیر شد
[B][M1]بیا بازکن دفتر راز را
[M2]بگو خامهٔ نکته پرداز را
[B][M1]که آهوی چین عزم جولان کند
[M2]بسیط زمین عنبر افشان کند
[B][M1]سخن راندن نغز، کار من است
[M2]سخن در جهان یادگار من است
[B][M1]فروغی که کردم ز دل اقتباس
[M2]سپردم به انصاف گوهرشناس
[B][M1]بود از دم پاک اهل حضور
[M2]زکید حسودان ناپاک دور
[A]
[B][M1]شنیدم ز مخمور میخانه ای
[M2]که عالم نیرزد به پیمانه ای
[B][M1]بکش ساغر و فارغ از خویش باش
[M2]کم خود زن و از همه بیش باش
[B][M1]نیرزد جهان دژم یک پشیز
[M2]مکن چنگل حرص بیهوده تیز
[B][M1]فریب جهان رهزن هوش توست
[M2]دم نرم او پنبهٔ گوش توست
[B][M1]دل، ای بسته چشم فسانه نیوش
[M2]نبندی، به نیرنگ این دارگوش
[B][M1]به یاران یکروزه دلبستگی
[M2]گلش غنچه سان است و دلخستگی
[B][M1]دغل سیرتان سپنجی سرای
[M2]شش و پنج بازند و مهره ربای
[B][M1]نبازی به بازیچه، خود را به مفت
[M2]شود ششدر آن خانه کش دزد، رُفت
[B][M1]چه گویم ازین کهنه دیر خراب؟
[M2]که دام فریب است و نقش سراب
[B][M1]نه یارش نشان از وفا می دهد
[M2]نه مهرش فروغ صفا می دهد
[B][M1]مگو خرقه پوشانش آزاده اند
[M2]که در دام مکر خود افتاده اند
[B][M1]نه از راه و رسم طلبشان خبر
[M2]نه از خوی پاکان در ایشان اثر
[B][M1]گرفتار رنج و غم و محنتند
[M2]که دنیاپرستان دون همّتند
[B][M1]نه از معنی آگه، نه از دل خبیر
[M2]جوانان جاهل، سفیهان پیر
[B][M1]همه رهزنان فقیران به مکر
[M2]همه دام تزویر، با عمرو و بکر
[B][M1]درونشان خراب و برونشان دژم
[M2]همین بیت معمور ایشان شکم
[B][M1]چه حال است یا رب درین مشت خاک؟
[M2]که یک دل نمی بینم از شرک پاک
[B][M1]نه در قید دین، زاهد دلق پوش
[M2]نه با یاد حق صوفی خودفروش
[B][M1]نه در حدّ خود، عامی تیره رای
[M2]نه در فکر خود، واعظ خودنمای
[B][M1]نه مسجد بجا مانده نه خانقاه
[M2]که گردیده گیتی از ایشان تباه
[B][M1]همه بستهٔ دامی و دانه ای
[M2]به خود یار، از دوست بیگانه ای
[B][M1]بیا ای فقیر پراکنده روز
[M2]ز من بشنو این نکتهٔ دلفروز
[B][M1]به خود بنگر از دیدهٔ عیب بین
[M2]ببین زشت کیشی و یا پاک دین
[B][M1]خود انصاف ده ای خردمند راد
[M2]که جنت روی یا به بئس المهاد
[B][M1]چه در سینه داری؟ ببین ای دغل
[M2]مگو دل، بگو نقش لات و هُبل
[B][M1]به خود دیدهٔ عبرتی بازکن
[M2]خجل گر نگردی، به ما ناز کن
[A]
[B][M1]کجا رفت آیین مردان حق؟
[M2]چه آمدکزین سان سیه شد ورق؟
[B][M1]کنم یاد چون سیرت رفتگان
[M2]گشاید دل از دیده سیل دمان
[B][M1]کجایند مستان صهبای عشق؟
[M2]دل و دین به دستان سودای عشق
[B][M1]کجایند آن سالکان طریق؟
[M2]که در جامشان باد، شهد رحیق
[B][M1]کجایند آن یارکان کهن؟
[M2]که ناید از ایشان به گوشم سخن
[B][M1]از آنان که دیدیم و بودند چند
[M2]نشان هیچ ندهد جهان نژند
[B][M1]ندارم یکی ز آن همه یادگار
[M2]چه سازم به تنهایی روزگار؟
[B][M1]چه رسم است این دهر غدّار را
[M2]که از یار سازد جدا یار را؟
[B][M1]همان به که آرم به میخانه رو
[M2]گشاید مگر کار، دست سبو
[B][M1]مگر مستی از غم خلاصم کند
[M2]قدح محرم بزم خاصم کند
[B][M1]بیا ساقی سرو پیکر، بیا
[M2]بیا ای به بالا صنوبر بیا
[B][M1]سر عاشقان سایه پرورد توست
[M2]طبیب دل ناتوان، درد توست
[B][M1]بده می که مخمور و بی طاقتم
[M2]به خون تشنهٔ تقوی و طاعتم
[B][M1]میی کان به حق آشنایی دهد
[M2]ز بیگانگیها رهایی دهد
[B][M1]بده ساقی آن بادهٔ صاف را
[M2]مبدّل کنِ جمله اوصاف را
[B][M1]شرابی که آسایش جان ازوست
[M2]ز خود رفتگیهای مستان ازوست
[B][M1]خمار شبم می فشارد گلو
[M2]شرابم ده از جام خورشید رو
[B][M1]بده ساقی آن خصم زهد و صلاح
[M2]طلعت الثریا وکادالصباح
[B][M1]صبوری ز دل رخت بیرون کشید
[M2]مرا حسرت باده در خون کشید
[B][M1]دل ناصبور مرا چاره کن
[M2]یکی جرعه در کام میخواره کن
[B][M1]بده ساقی آن جام کیخسروی
[M2]که صبرم ضعیف است وانده قوی
[B][M1]مگر نیروی می، توانم دهد
[M2]ظفر بر غم بیکرانم دهد
[B][M1]چه خوش گفت جمشید روشن روان
[M2]که می، نور جان است و تن را توان
[B][M1]بده ساقی آن روح پیما قدح
[M2]که جان را فتوح است و دل را فرح
[B][M1]غبار ضمیرم گرفته ست اوج
[M2]فتاده ست دریای اشکم به موج
[B][M1]کسی کو که راحت گرایی دهد؟
[M2]مگر کشتی می رهایی دهد
[A]
[B][M1]سراینده ای دوش وقت سحر
[M2]دو بیتک سرایید خوش با
[B][M1]کلام سخن شیخ شیرازی است
[M2]که کیهان خدیو سخن سازی است
[B][M1]ز مسکینیم روی در خاک رفت
[M2]غبار گناهم بر افلاک رفت
[B][M1]تو یک نوبت ای ابر رحمت ببار
[M2]که در پیش باران نپاید غبار
[B][M1]مرا نالهٔ او رَهِ هوش زد
[M2]سرشک غم از دیده ام جوش زد
[B][M1]جگرکاوی گریه بی تاب کرد
[M2]به دامن دل از دیده، خوناب کرد
[B][M1]به خون خفته، مژگان دریا مدار
[M2]چو ابر سیه دل، ببارید زار
[B][M1]چو از آتش دل به جوش آمدم
[M2]همایون سروشی به گوش آمدم
[B][M1]که نبود شگفتی از آمرزگار
[M2]گر از قلزم رحمت بی کنار
[B][M1]چو کام دل خاکساران دهد
[M2]تو را ابر رحمت ز مژگان دمد
[B][M1]غبار غم سینه، شد کاسته
[M2]فرو خفت این گرد برخاسته
[A]
[B][M1]مرا داد روشن روانی سبق
[M2]که بادا به روحش تحیّات حق
[B][M1]که ای کودک، اخلاص را پیشه کن
[M2]معرّا، دل از نقش اندیشه کن
[B][M1]بدان رسم اخلاص آن حال را
[M2]که از خود نپنداری افعال را
[B][M1]توکل بود ترک آز و طلب
[M2]فرو بستن چشم جان از سبب
[B][M1]نه تجرید، تجرید تن از قباست
[M2]که تجرید، تجرید نفس از هواست
[B][M1]بود صوفی آن یار صافی ز عیب
[M2]که در دیده اش نیست جز نور عیب
[B][M1]فقیر آن بود در طریق فنا
[M2]که جز حق نیابد به چیزی غنا
[B][M1]محبت، فنا در بقای حق است
[M2]که بی چند و چون، هستی مطلق است
[B][M1]شراب محبت کسی نوش کرد
[M2]که خود را به کلّی فراموش کرد
[B][M1]بود سفله آن مست وعد و وعید
[M2]که حق را پرستد به بیم و امید
[B][M1]بدان تقوی، آن را که اقران تو
[M2]نگیرند در حشر، دامان تو
[B][M1]جوانمردی آن باشد ای نکته رس
[M2]که فردا نگیری تو دامان کس
[B][M1]بود عفو، اغماض جرم عباد
[M2]کرم آنکه، آن را نیاری به یاد
[B][M1]نشان حسب، ترک ما و منی ست
[M2]ز خود گر نیارد گذشتن، دنی ست
[B][M1]ز آبا نگردد نسب مکتسب
[M2]کند رفعت نفس، عالی نسب
[B][M1]نگیری زره باف جولاه را
[M2]نشانها بود مرد این راه را
[B][M1]به گفتن نمی گردد آزاد، رق
[M2]ز دعوی شود مدعی کی محق؟
[B][M1]اساس سلوک سبیل وصال
[M2]بود صدق اقوال و حسن فعال
[A]
[B][M1]الا ای جهاندار فرخنده خوی
[M2]دمی گوش بگشا به فرخنده گوی
[B][M1]نخستین نکو گیر راه سلوک
[M2]که خلقی گراید به دین ملوک
[B][M1]جهاندار باید پسندیده کیش
[M2]غم پیروان خور به دنبال خویش
[B][M1]قلاووز راهی بیندیش حال
[M2]مبادا که باشی، دلیل ضلال
[B][M1]اگر خود ندانی، ز داننده پرس
[M2]ز روشن روان شناسنده پرس
[B][M1]خردپروران را خریدار باش
[M2]تن تیرهٔ سفله گو خوار باش
[B][M1]بپرور تن عقل مشکل گشای
[M2]به دانش پژوهان باهوش و رای
[B][M1]به تدبیر سنجیدگان کار کن
[M2]نه مغز خرد سر گران بار کن
[B][M1]سبکسر نیاید به کار ای پسر
[M2]که طبل تهی، به ز بی مغز سر
[B][M1]به روشن روانی برآور دمی
[M2]که یک مرد دانا به از عالمی
[B][M1]نظر کن در احوال دانشوران
[M2]که بی خار نبود گل و ضیمران
[B][M1]به هر مسجد و در دیر و بتخانه ای
[M2]بود در میان، پای بیگانه ای
[B][M1]به هر خم که بینی، بود درد و صاف
[M2]فراخ است پهنای میدان لاف
[B][M1]چو دعوی گران را شماری نهی
[M2]کند از تو داننده، پهلو تهی
[B][M1]به جایی که باشد رواج خزف
[M2]چرا گوهر آید برون از صدف؟
[B][M1]به دعوی، میسّر بدی گر هنر
[M2]فلاطون شدی، لافیِ خیره سر
[B][M1]فرومایه ای گر بدزدد دو حرف
[M2]نگردد هم آورد دریای ژرف
[B][M1]نهان تیغ مصری و چوبین کُند
[M2]عیان است، پیش هنرهای تند
[B][M1]فریبنده دنیاست، سنگ محک
[M2]چو خواهی نماند پس پرده، شک
[B][M1]بگیر ای نکو رای عبرت سگال
[M2]عیار حریفان، به خوی و خصال
[B][M1]به صورت همه آدمی پیکرند
[M2]به سیرت بسی کم ز گاو و خرند
[B][M1]نه هر پیکری آدمی زاده است
[M2]بسی صورت از مردمی ساده است
[B][M1]فریبا نگردی به نیرنگ دیو
[M2]چه معنی دهد، صورت رنگ و ریو
[B][M1]حذر زین دغل سیرتان دغا
[M2]وزین جو فروشان گندم نما
[B][M1]یکی پند سنجیدگان را بسنج
[M2]مده دل ز دنیا به شادی و رنج
[B][M1]تو را خانه در عالم دیگر است
[M2]سرای تو بیرون ازین ششدر است
[B][M1]ترش رو، ز پند سخنگو مکن
[M2]نکوخواه را تلخ باشد سخن
[B][M1]بَرد گوی مهر، آن فروزنده بخت
[M2]که با دوست نرم است و با خصم سخت
[B][M1]رگ و ریشهٔ قسوت از دل بکن
[M2]که سنگ درشت است، نشتر شکن
[B][M1]نگیرد به تو پند حکمت پژوه
[M2]چو باران رحمت به بنیاد کوه
[B][M1]به پیش دم ناصحان خاک باش
[M2]پذیرای حق از دل پاک باش
[B][M1]چو شیران سرآور به یک گونه رنگ
[M2]بهل مکر روباه و خشم پلنگ
[B][M1]قوی دار دل را و همّت بلند
[M2]به همّت توان گشت فیروزمند
[B][M1]به کاری که در وسع کوشنده نیست
[M2]همانا میان بستن از ابلهی ست
[B][M1]چه خوش گفت پیر مغان زردهُشت
[M2]شود رنجه، زد هر که بر کوه مشت
[B][M1]به غفلت میاور سر، ایّام را
[M2]چرا سخره ای دانه و دام را؟
[B][M1]چه شد فرّ اوا دیهیم گردن کشان؟
[M2]که دوران ندارد ازیشان نشان
[B][M1]جهان سروران را چه شد تاج و گنج؟
[M2]که بردند در فکر سامانش رنج
[B][M1]تهی دست رفتند از ملک و مال
[M2]فَطوبی لِمَن نالَ خیرَ المآل
[B][M1]گرفتند و بستند و دادند چند
[M2]به همّت، به نیرو، به خَمِّ کمند
[B][M1]بر آن دستهای کتان پیرهن
[M2]کنون پوست نبود چه جای کفن
[B][M1]چو تنگی کند آستین عدم
[M2]نگردد یکی دست زآنها علم
[B][M1]تو را تا نبسته ست دست، آسمان
[M2]غنیمت شمر فرصت ای خرده دان
[B][M1]به مویینه پنهان، چو در نافه مشک
[M2]شکم بی طعام و گلوگاه خشک
[B][M1]مجو راحت از برگ و ساز طرب
[M2]تن آسایی خلق یزدان طلب
[B][M1]نبندی چو ظالم به خمِّ کمند
[M2]بباید دل از ملک و اقبال کند
[B][M1]چه رونق بماند در آن مرز و بوم
[M2]که بازو گشاید تبهکار شوم؟
[B][M1]مکن پرورش سفله را زینهار
[M2]درختی که خار است بارش، مکار
[B][M1]پذیرفتن از تو، ز ما گفتن است
[M2]دنی پروری، کشور آشفتن است
[B][M1]اگر رفعت پایه، داری هوس
[M2]به داد دل ناتوانان برس
[B][M1]به دیوان شاهنشه بی همال
[M2]ز بیداد ظالم پژولیده حال
[B][M1]بنالد که سلطان سزا می دهد
[M2]تو چون داد نَدْهی خدا می دهد
[B][M1]به ملک تو هر جا که بیداد رفت
[M2]بود از تو، چون از میان داد رفت
[B][M1]دل عاجزان برنتابد خراش
[M2]ز آه ضعیفان حذرناک باش
[B][M1]مترس از غریو هژبران جنگ
[M2]حذرکن ز افغان دلهای تنگ
[B][M1]مشو سخرهٔ دشمن دوست روی
[M2]که بیخت کند آن نکوهیده خوی
[B][M1]شبانی که نازد به چنگال گرگ
[M2]زبون است سودش، زبانش سترگ
[B][M1]نپیچی به لذّات نفس دژم
[M2]چه لذّت فزونتر ز عدل و کرم؟
[B][M1]رود مرد و ماند بجا نام نیک
[M2]خُنک آنکه جوید سرانجام نیک
[A]
[B][M1]یکی بار دل در گل افتاده ای
[M2]سخن راند در خبث آزاده ای
[B][M1]سخن چین، حدیثش، به آزاده گفت
[M2]نگر تا چه سان گوهر راز سفت
[B][M1]که بگذار بیهوده گفتار را
[M2]به کج نغمه، مگشای منقار را
[B][M1]مرا هست در پیش، راهی شگرف
[M2]به صد حیرتم غرق و دریاست ژرف
[B][M1]به ساحل اگر بخت شد رهنمون
[M2]و زین لجه، رخت من آمد برون
[B][M1]ندارم ز بد گفتنش هیچ باک
[M2]کجا گیرد آلودگی، جان پاک؟
[B][M1]وگر برنیاید سبویم درست
[M2]شود رشته ها پنبه و کار سست
[B][M1]از آنم نکوتر نگوید کسی
[M2]سزاوار ناخوشترم زان بسی
[B][M1]حزین، سیرت رهروان یادگیر
[M2]سراسر حدیث جهان بادگیر
[B][M1]تو را با خود افتاده، آموزگار
[M2]به نیک و بد کس مبر روزگار
[B][M1]حریفان دغلباز و ره پیچ پیچ
[M2]مبادا که فرصت ببازی به هیچ
[A]
[B][M1]سفر پیشم آمد شبی فصل دی
[M2]ره، از قاقم برف، پوشیده پی
[B][M1]نهان از رفیقان و یاران خویش
[M2]گرفتم به تنهایی آن راه پیش
[B][M1]شبی تیره دل بود اوا ره ناپدید
[M2]به فرسودگی پای سعیم رسید
[B][M1]چو بیچاره شد رای فرزانگی
[M2]زدم بر قدم، بانگ مردانگی
[B][M1]به مردی شود کار مردان درست
[M2]ز سستی شود عاقبت کار، سست
[B][M1]چو نیمی گذشت از شب قیرگون
[M2]قضا شد به معموره ای رهنمون
[B][M1]نه یاری در آن بوم و برداشتم
[M2]نه جایی که آرم بسر داشتم
[B][M1]بگشتم ز بیگانه روییِّ دهر
[M2]غریبانه چون روستایی به شهر
[B][M1]سگان غریوافکن از هر کمین
[M2]گرفتند غوغا چو شیر عرین
[B][M1]چو مردم ندانند دشمن ز دوست
[M2]اگر سگ نداند، چه تاوان بروست؟
[B][M1]نمودم به هر کوچه، لختی شتاب
[M2]نگردید از هیچ سو فتح باب
[B][M1]ز بسیاری برف و سرمای سخت
[M2]کشیدم به گلخن سحرگاه رخت
[B][M1]یکی مغ در آن، آتش افروز بود
[M2]که از گرم خویی جگرسوز بود
[B][M1]به گفتار ناخوش به کردار زشت
[M2]که بر فرق او باد خاک کنشت
[B][M1]به دل، مشت زن شد ز حرف درشت
[M2]شناسا نشد کاین درفش است و مُشت
[B][M1]حکیمانه بستم لب از پاسخش
[M2]شد از طرح من فیل ماتی رخش
[B][M1]ز تندی خجل گشت و خاموش شد
[M2]جفاکیش، زین فن، وفاکوش شد
[B][M1]ز آتش عیان شد پس از ماندگی
[M2]به اسکندرم چشمهٔ زندگی
[B][M1]مرا بخت خرم به دیماه زشت
[M2]ز گلخن دمانید، اردی بهشت
[B][M1]چو در دیده دودش شکر خواب شد
[M2]رمادش مرا فرش سنجاب شد
[B][M1]به ناگه یکی مست شوریده سر
[M2]تن از بیم لرزان چو شاخ از تبر
[B][M1]هراسان درآمد ز تاب عسس
[M2]گره در گلو گشته، تار نفس
[B][M1]در آن کنج گلخن خزید از هراس
[M2]تضرّع کنان با مغ ناسپاس
[B][M1]مرا خنده آمد بر اطوار او
[M2]گشودم زبان را به تیمار او
[B][M1]دل آساییش دادم و دلدهی
[M2]به آیین فرزانگی و مهی
[B][M1]چو مهرم دم غمگساری گماشت
[M2]به خویش آمد اندک، ز بیمی که داشت
[B][M1]به عذر آوری گفت آن نیم مست
[M2]که نشتر مرا در رگ جان شکست
[B][M1]چنین کز عسس، دارد آلوده باک
[M2]تو گر داشتی از خداوند پاک
[B][M1]مرا سوختی جان ز شرمندگی
[M2]تو بر عرش سودی سر بندگی
[A]
[B][M1]شنیدم که عیسی علیه السلام
[M2]خری داشتی کاهل و سست گام
[B][M1]به روزی نکردی دو فرسنگ طی
[M2]خر از مردمی کی شود تند پی؟
[B][M1]قضا را نبودش شبی میل آب
[M2]دل عیسوی از غم وی به تاب
[B][M1]ابا شغل طاعات و طول نماز
[M2]دوام نیاز و مناجات و راز
[B][M1]در آن شب نیارست آسوده بود
[M2]شنیدم دوصد نوبت آبش نمود
[B][M1]حواری تعجّب کنان از شگفت
[M2]فضولانه پرسید و پاسخ گرفت
[B][M1]که گر تشنه باشد خر بی زبان
[M2]چه سازد؟ که را آورد ترجمان؟
[B][M1]مروّت نباشد که روز دراز
[M2]کشد بار و ماند به شب تشنه باز
[B][M1]شود آتش جوری انگیخته
[M2]به خاک، آبرو گرددم ریخته
[B][M1]نباید شدن غافل از کار او
[M2]حوالت به ما رفته، تیمار او
[B][M1]حزین، از روش های نیک اختران
[M2]جوانمردی آموز و دل نِه بر آن
[B][M1]ز جام مروّت، شرابی بزن
[M2]دل خفته را مشت آبی بزن
[A]
[B][M1]شبی سر برآوردم از جیب خویش
[M2]چو آهی که خیزد ز دلهای ریش
[B][M1]نگارندهٔ قصّهٔ باستان
[M2]رقم کرده بر دفتر راستان
[B][M1]که از پور سینا شنیدم که گفت
[M2]در ایّام خود، آشکار و نهفت
[B][M1]نگردیده ام مُلزم از هیچ کس
[M2]مگر از یکی گبرِ کنّاس و بس
[B][M1]که پویان به راهی شدم بامداد
[M2]گذر بر یکی از مزابل فتاد
[B][M1]به شغل خود، آن گبر مشغول بود
[M2]تفاخر کنان، نغمه ای می سرود
[B][M1]مفاد سخنش اینکه ای نفس از آن
[M2]به عزّت تو را داشتم در جهان
[B][M1]که شایان حرمت تو را یافتم
[M2]به بَر حلّهٔ عزتّت بافتم
[B][M1]شگفت آمد از وی، مرا این کلام
[M2]بدو گفتم ای یاوه گفتار خام
[B][M1]ندانسته ای چون ز گوهر خزف
[M2]سزد گر بلافی به عزّ و شرف
[B][M1]نگه کرد بر روی من خیرخیر
[M2]بگفتا که ابله تویی، نه فقیر
[B][M1]تقاضای روزی ز شغلِ خسیس
[M2]بسی بهتر از امتنان رئیس
[B][M1]ندانسته ای عزّت خود ز ذلّ
[M2]سفیهانه بر ما چه خندی چو گُل
[B][M1]فرو ماندم از راندنِ پاسخش
[M2]بدزدید شرمم، نگاه از رخش
[B][M1]چنان مهر بر لب مرا زد سکوت
[M2]که دل گفت: یا لیتَ انّی اَمُوت
[B][M1]طمع جلوه گر شد مرا در نظر
[M2]ز هر زشت رو پیکری، زشت تر
[B][M1]بدو گفتم ای راندهٔ بخردان
[M2]پدر کیستت؟ بازگو، در جهان
[B][M1]بگفتا که شک در قضا و قدر
[M2]نظر بستن از خالق نفع و ضر
[B][M1]بگفتم که از پیشهٔ خود بگو
[M2]چه بافی درین کارگاه دو رو؟
[B][M1]چه صنعتگری داری از جزء و کل؟
[M2]بگفتا: زبونی و خواری و ذُل
[B][M1]بدو گفتم از حاصل خود خبر
[M2]بگو شمّه ای باز، ای خیره سر
[B][M1]مآلت کدام است و غایت کدام؟
[M2]بگفتا که حرمان بود والسّلام
[A]
[B][M1]یکی طفل نادان ز خیره سری
[M2]به کف داشت جوزی به لُعبت گری
[B][M1]سبک طفل دیگر ز دستش ربود
[M2]چو سنجید، در باور وی نبود
[B][M1]به این جوز طفل دنی دوست است
[M2]که مغزی ندارد همین پوست است
[B][M1]خصومت کنان بر سر جوز پوچ
[M2]ازین کهنه ویرانه کردند کوچ
[B][M1]همان جوز پوچ است دنیای دون
[M2]که جویند وی را به مکر و فسون
[B][M1]بگویید با کودکان دنی
[M2]به آدم نمی زببد اهریمنی
[B][M1]به این جوز بی مغز بستید دل
[M2]خجل از خود و از خدا منفعل
[B][M1]شما کودکان را به سر هوش نیست
[M2]خصومت سگالی برین پوست چیست؟
[A]
[B][M1]شنیدم که صاحبدلی پاک دلق
[M2]هدف شد به طعن زبانهای خلق
[B][M1]نهادند در وی زبان بدرگان
[M2]فتادند در پوستینش سگان
[B][M1]جوانمرد را وقت شوریده شد
[M2]به نزدیک پیری جهان دیده شد
[B][M1]از آن بدقماران کجباز گفت
[M2]دغلبازی گمرهان باز گفت
[B][M1]دل آشفته شد پیر آموزگار
[M2]فرو ریخت اشکش چو ابر بهار
[B][M1]شنیدی چه گفت آن پسندیده خوی؟
[M2]بگفتش برو شکر یزدان بگوی
[B][M1]بگو شکر حق آشکار و نهفت
[M2]کزان بهتری کت بداندیش گفت
[B][M1]مرا سوختن باید این کهنه دلق
[M2]که بدتر از آنم که دانند خلق
[B][M1]ستایندم افزون ز معروف کرخ
[M2]رسانند درگاه کاخم به چرخ
[B][M1]ز تو شرمسارند بدگوهران
[M2]مرا خجلت است از ستایشگران
[B][M1]بهشت تو شد تهمت بدسگال
[M2]مرا دوزخ است آتش انفعال
[B][M1]مرا چهره زرد است روز امید
[M2]تو را چهره سرخ است و محضر سفید
[A]
[B][M1]یکی مرد دانا دل هوشیار
[M2]دو کودک به هم دید در رهگذار
[B][M1]یکی با عسل نانش آمیخته
[M2]دگررا به نان دوغکی ربخته
[B][M1]ز کودک مزاجیش کو دوغ داشت
[M2]به سوی عسل دست خواهش فراشت
[B][M1]خداوند شهدش همی گفت باز
[M2]که ای بر کفم دوخته چشم آز
[B][M1]سگ من شو اکنون که داری طمع
[M2]وگر نه میالا لباس ورع
[B][M1]شد آخر سگش کودک طبع کیش
[M2]ندیده عسل جوی بی زهر نیش
[B][M1]به هر سو کشیدش به صد درد جفت
[M2]شنیدم که داننده با خویش گفت
[B][M1]ابا دوغ، کودک اگر ساختی
[M2]کجا سگ کشان از پیش تاختی
[B][M1]فراغ دو عالم طمع کیش باخت
[M2]خنک آن که با قسمت خویش ساخت
[B][M1]درین پرده ویرانی آبادی است
[M2]رجا بندگی یاس آزادی است
[B][M1]مده دامن یاس آسان ز دست
[M2]بنازم دلی کز تمنا برست
[A]
[B][M1]شنیدم که در عهد بهرام گور
[M2]نمود از قضا قحط سالی ظهور
[B][M1]چو صحرای محشر، زمین تف گرفت
[M2]به دریوزه ی آسمان، کف گرفت
[B][M1]سحاب سیه دل نشد مهربان
[M2]به حال لب تشنهٔ خاکیان
[B][M1]بخیلی نمود ابر بر کاینات
[M2]به مهد زمین سوخت طفل نبات
[B][M1]ز خشکی بر اندام خاک دو توه
[M2]عروق شجر شد چو رگهای کوه
[B][M1]زتاب فروزنده مهربلند
[M2]زمین مجمر و دانه بودش سپند
[B][M1]بط می، چو پستان بی شیر شد
[M2]ز خشکی چو پیکان، گلوگیر شد
[B][M1]برید آب سرچشمه را آسمان
[M2]ز گردش فتاد آسیای دهان
[B][M1]بفرمود بهرام فیروزمند
[M2]کز انبارها برگشایند، بند
[B][M1]به جنبندگانی که درکشورند
[M2]ببخشید، کایشان عیال منند
[B][M1]چه مردم، چه حیوان، به هر صبح و شام
[M2]بسازید بایستهٔ او تمام
[B][M1]نه در دِه ، نه در شهر و نه در سواد
[M2]کسی را به دل نگذرد فکر زاد
[B][M1]نماند کسی در همه دشت و کوه
[M2]که از تنگی قوت باشد ستوه
[B][M1]ذخایر گشود و خزاین فشاند
[M2]به آب کرم، آتشی را نشاند
[B][M1]کف شه چو مکیال ارزاق شد
[M2]پذیرای حاجات آفاق شد
[B][M1]به هر جا ز اقطار بلغار و چین
[M2]ز غله نشان یافت وز انگبین
[B][M1]ستوران فرستاد و زر، کآورند
[M2]به روزی خوران بی دریغش دهند
[B][M1]وصیت همین بود شه را مدام
[M2]به خدمتگزاران با ننگ و نام
[B][M1]که هشیار باشید و آگه بسی
[M2]مبادا که بی برگ ماند کسی
[B][M1]شنیدم نبارید، سالی چهار
[M2]وز احسان او بود گیتی بهار
[B][M1]رساندند شه را خبر، منهیان
[M2]که در دشت تفسیدهٔ خاوران
[B][M1]یکی مرد صحرانوردی بمرد
[M2]همانا به انعام شه، ره نبرد
[B][M1]جوانمرد شه را، بشورید دل
[M2]بر آن کس که پایش فرو شد به گل
[B][M1]به فرمان پذیران نکوهش نمود
[M2]که این غفلت هوش فرسا چه بود؟
[B][M1]پلاسی به بر کرد چون سوگوار
[M2]به یزدان چهل روز بگریست زار
[B][M1]کزین ناتوان بنده تقصیر شد
[M2]ز بیداد من، داد او دیر شد
[B][M1]نگیری به این غافل ناشناس
[M2]که رزق از تو آید نه زین ناسپاس
[B][M1]من از بندگان کمینم یکی
[M2]ولی در ره آز، چابک تکی
[B][M1]جهان کرده ای قسمت بندگان
[M2]قناعت نکردم به قسمی از آن
[B][M1]گرفتم فرا قسمت خلق را
[M2]به رندی، قبا کرده ام دلق را
[B][M1]فزونی ربودم من بوالفضول
[M2]چه سازم به بازار ردُ و قبول؟
[B][M1]به انصاف اگر کردمی داوری
[M2]به یاران خود، یاری و یاوری
[B][M1]نمی مرد این عاجز رهنورد
[M2]به دل خون گرم و به لب آه سرد
[B][M1]ز بیداد من خون شدش ریخته
[M2]به دامان من خونش آویخته
[B][M1]شبی بود چون شمع در اشک و آه
[M2]که آمد به خوابش سروش اِلٰه
[B][M1]که نزل تو شد رحمت سرمدی
[M2]نکوخواه خلقی، نبینی بدی
[B][M1]شفاعتگرت جان آگاه شد
[M2]نیاز تو مقبول درگاه شد
[B][M1]سخن کوته، آن شاه با داد و دین
[M2]بسایید، در شکر یزدان جبین
[B][M1]چو انصاف، خسرو بیاراست ملک
[M2]قضا بر محیط بلا ساخت فلک
[B][M1]ببارید ابر و ببالید کِشت
[M2]بسیط زمین گشت خرم بهشت
[B][M1]خزان شد بهار و چمن شد جوان
[M2]سمن جلوه گر گشت و سوسن چمان
[B][M1]هوا گرد کلفت فشاند از زمین
[M2]بیاراست ریحان، خط عنبرین
[B][M1]فراخی چنان شد به هر برزنی
[M2]که هر مور شد صاحب خرمنی
[B][M1]نبستند نقشی درین کارگاه
[M2]به از عدل شاهان کشور پناه
[A]
[B][M1]رقم کرده با نوک کلک دبیر
[M2]به نامه، جهاندیده دهقان پیر
[B][M1]که از عهد شیث و کیومرث و جم
[M2]چنین است رسم ملوک عجم
[B][M1]که چون خشم گیرند بر عاقلان
[M2]نشانندشان همسرِ جاهلان
[B][M1]غضب چون نمایند بر بخردی
[M2]به زندان کنند اندرش با ددی
[B][M1]نه آن دد که مردم دری کار اوست
[M2]همان دد که از مردم سفله خوست
[B][M1]بتر زین نباشد عذابی الیم
[M2]که با احمقی همسر افتد حکیم
[B][M1]کریمی که جفت لئیمان شود
[M2]برو سختی مردن آسان شود
[B][M1]ازین است کز سرور کاینات
[M2]جهان معانی، علیه الصّلات
[B][M1]چنین است فرمان که باشد سه تن
[M2]سزای ترحّم، به دور زمَن
[B][M1]عزیزی که چرخش به خواری کشد
[M2]توانگر که از فقر تلخی چشد
[B][M1]سیم بخردی کز جفای سپهر
[M2]شود سُخرهٔ جاهل دیو چهر
[B][M1]خدای کرم گستر ذوالجلال
[M2]نیوشندهٔ راز و دانای حال
[B][M1]مرا زین سه محنت رهایی دهد
[M2]وزین بستگی، دلگشایی دهد
[A]
[B][M1]به عهدی که طبعم نوا ساز بود
[M2]سریر نیم نغمه پرداز بود
[B][M1]حماری به دعوی دهن بازکرد
[M2]ز خر خانه ای عرعر آغاز کرد
[B][M1]چو سنبل برآشفت کلک دبیر
[M2]که منکر صداییست، صوت الحمیر
[B][M1]چو خر دعوی نکته سنجی کند
[M2]ورق زشت، چون روی زنجی کند
[B][M1]چها می کند سفله پرور جهان؟
[M2]الی الله اشکو کروب الزمان
[B][M1]به جایی رسیده ست ادراک و هش
[M2]که خر نغمه سنج است و بلبل خمش
[B][M1]مرا پنجهٔ شیرگیر قلم
[M2]بر آن شد که نایش بپیچد به هم
[B][M1]بدرّد بر اندام، چرم خبیث
[M2]روانش بنالد که اَینَ المغیث
[B][M1]سر مار را کوفتن طاعت است
[M2]ز رَه خار و خس روفتن حکمت است
[B][M1]چو کژدم گذاری فراغت چمد
[M2]تن آسایی از خلق یزدان بَرد
[B][M1]ولیکن نیارست طبع غیور
[M2]که سرپنجه بازد به خفاش کور
[B][M1]نزیبد که در گیر و دار سگان
[M2]شود رنجهه بازوی شیر ژیان
[B][M1]مرا خامه شیر است، بل اردشیر
[M2]که افکنده در مغز گردون صریر
[B][M1]به جایی که گردن فرازی کند
[M2]سر خصم با نیزه بازی کند
[B][M1]چو گردد علم کاویانی درفش
[M2]رخ مدعی چیست؟ زرد و بنفش
[B][M1]چنین است هنجار گردون پیر
[M2]که با بلبلان، زاغ سنجد صفیر
[B][M1]تغافل کند خامه ام تن زده
[M2]که بی بانگ خر نیست این خرکده
[A]
[B][M1]فتادم شبی در بیابان حی
[M2]نمودم بسی راه، سرگشته طی
[B][M1]شبی تیره دل چون سر زلف یار
[M2]پریشان و درهم، من از روزگار
[B][M1]بسی پیشم آمد نشیب و فراز
[M2]که نادیده بودم به عمر دراز
[B][M1]در آن دشت حیرت ندیدم رهی
[M2]نجستم نشانی ز منزلگهی
[B][M1]اساس شکیبایی از جای رفت
[M2]که هوش از سر و قوّت از پای رفت
[B][M1]ز سعیم فزون، کار دل خام شد
[M2]زبان چون جرس خشک در کام شد
[B][M1]به گم کرده راهان تفسیده کام
[M2]خط جاده می باید و خطّ جام
[B][M1]نهان بود شب در سیاهی فقط
[M2]سوادی نشد روشن از این دو خط
[B][M1]در آن شوره زار قیامت نهیب
[M2]مرا سوخت گرمای دوزخ لهیب
[B][M1]زلال حیاتم شد اندر مغاک
[M2]تپان اوفتادم چو ماهی به خاک
[B][M1]گسست از تپش تار و پود امل
[M2]گلوگیر جان شد پلنگ اجل
[B][M1]کشاکش چو تار نفس را گسیخت
[M2]به رخساره ام رشحه ای چند ریخت
[B][M1]برآمد فروخفته چشمم ز خواب
[M2]که روشن شود چشم نرگس ز آب
[B][M1]چه شد گر قضا دشنه خون خوار داشت؟
[M2]که سرگشتگی ها به من کار داشت
[B][M1]همانا که فرّخ لقا خضر بود
[M2]که گرد غم از چهره ام می زدود
[B][M1]به کف جرعه ای داشت کوثر سرشت
[M2]تموز مرا کرده اردی بهشت
[B][M1]سبک جستم از جای شوریده وار
[M2]زدم بوسه بر دامنش بی شمار
[B][M1]گرفتم سر آستینش به چنگ
[M2]بنالیدم آنسان که بگداخت سنگ
[B][M1]سرم را گرفت از کرم در کنار
[M2]غم از دل رود، چون رسد غمگسار
[B][M1]نهاد آن سفالین قدح بر لبم
[M2]برآمیخت با موج کوثر تبم
[B][M1]غم و رنج دیرینه از یاد رفت
[M2]غباری که دل داشت بر باد رفت
[A]
[B][M1]شنیدستم از راوی باستان
[M2]که سلطان عادل انوشیروان
[B][M1]گذر کرد روزی به دهقان پیر
[M2]که هر موی او بود چون جوی شیر
[B][M1]به صورت کمان بود آن خسته حال
[M2]که می کشت با قامت خم، نهال
[B][M1]عجب ماند سلطان با رای و هوش
[M2]ز پیر امل پرور سخت کوش
[B][M1]عنان تکاور کشید از نورد
[M2]پی آزمون جهان دیده مرد
[B][M1]حکیمانه پرسید ازو کاین نهال
[M2]ثمر می رساند پس از چند سال؟
[B][M1]جهان دیده گفتا جهان دار را
[M2]که خواهد ثمر، سال بسیار را
[B][M1]جهان دار گفتش خِهی حرص و آز
[M2]که طی کرده ای راه عمر دراز
[B][M1]هنوزت درین تنگنای محل
[M2]فراخ است، میدان طول اَمَل
[B][M1]تبسم کنان، پیر روشن روان
[M2]به پاسخ چنین گفت کای نکته دان
[B][M1]نیم بند فرمان آز و اَمَل
[M2]که دل می خراشم به ذوق عمل
[B][M1]به یک عمر درکشتزار جهان
[M2]نخوردیم جز کشتهٔ دیگران
[B][M1]کنونم، مکافات را کار بند
[M2]بکاریم تا دیگران برخورند
[B][M1]جهان دار گفتش زِه ای زنده پیر
[M2]مرا زنده کردی به این خوش صفیر
[B][M1]چو کان خرد دید در پیکرش
[M2]ببخشید یک پیل بالازرش
[B][M1]چو احسان شه دید پیر نژند
[M2]بخندید کای شاه فیروزمند
[B][M1]بدین چستی و چابکی از نهال
[M2]ثمر یافتم، دولت بی همال
[B][M1]به این زودی ای خسرو کامکار
[M2]کدامین نهال است کآید به بار؟
[B][M1]شه این نکته بشنید و چون گل شکفت
[M2]دو چندان زرش داد و بدرود گفت
[B][M1]حزین، از دل و دست فرسوده کار
[M2]مکافات نیکان چه داری بیار
[B][M1]تو را جز سخن گفتن نغز نیست
[M2]ز کردار جز خامه در دست چیست؟
[B][M1]سر خامه ات آسمان سای باد
[M2]کلامت به دلها پذیرای باد
[B][M1]نپیچیده تا پنجه ات روزگار
[M2]به دلها نهال نوایی بکار
[B][M1]نگویی که باقی ست فرصت هنوز
[M2]چه دانی که بیند شبت روی روز؟
[B][M1]چو مرغ سحرخوان نوایی بزن
[M2]به این خفته شکلان صلایی بزن
[A]
[B][M1]شنیدم که یحیی بن برمک پگاه
[M2]به بغداد می دید عرض سپاه
[B][M1]جوانی بدید از هژبران جنگ
[M2]که بربسته بر خنگ، چرم پلنگ
[B][M1]زخامی بدان شیوه مشعوف بود
[M2]نمایش کنان جلوه ای می نمود
[B][M1]ز وضعش برآشفت و دیدش شگفت
[M2]دل پخه مغزش، رمیدن گرفت
[B][M1]بگفتا بگویید این خام را
[M2]نسنجیده نیرنگ ایّام را
[B][M1]ز خامی چه نازی به این پاره پوست؟
[M2]اگر پوست از مغز دانی نکوست
[B][M1]نهشتند این بر پلنگ درشت
[M2]چه سان اشهبت را بماند به پشت؟
[B][M1]چنین است رسم خسیسان دهر
[M2]که از کمتر از خویش گیرند بهر
[B][M1]شریفی بباید که از کاینات
[M2]فشاند چو ما دامن التفات
[A]
[B][M1]حزین از سخن سنجی بی حضور
[M2]دل نکته پرداز من شد نفور
[B][M1]چه یارا زبان را، چو دل یار نیست؟
[M2]چو دل تنگ شد جای گفتار نیست
[B][M1]دو نیم است و تنگ است دل چون قلم
[M2]به این خامهٔ تنگ شق، چون کنم؟
[B][M1]همان به که از نغمه گردم خمش
[M2]درین تنگنای سخن سنج کش
[B][M1]اگر هست گوش نیوشنده ای
[M2]شناسای درد خروشنده ای
[B][M1]تواند ز یک نکته ام طرف بست
[M2]وگرنه چرا بایدم سینه خست؟
[B][M1]سخن سنج اگر هست هشیار مغز
[M2]کند قوت جان این گهرهای نغز
[B][M1]ازین نامه، گردون پرآوازه شد
[M2]روان سخن گستران تازه شد
[B][M1]نوایی که این خامه بنیاد کرد
[M2]دل توسی و رودکی شاد کرد
[B][M1]به گوش نظامی اگر می رسید
[M2]خروش منِ خسروانی نشید
[B][M1]به تعظیم من، رخ نهادی به خاک
[M2]که احسنت، ای نیر تابناک
[B][M1]اگر سعدی شهد پرور ادا
[M2]شنیدی ز صور نی من نوا
[B][M1]سماعش ز سر عقل بردی و هوش
[M2]زبان مهرکردی، شدی جمله گوش
[B][M1]وگر نخل بند سخن پروران
[M2]رطب بردی از من، شدی مدح خوان
[B][M1]که نازد به دوران چرخ اثیر
[M2]به کلک جوان تو، ناهید پیر
[B][M1]تورا خامه شیریست زوبین به دوش
[M2]به میدان چرخ پلنگینه پوش
[B][M1]چو نظمم زلال خضر صاف نیست
[M2]ز انصاف می گویم، این لاف نیست
[B][M1]نبودی اگر دهر ناسازگار
[M2]جهان کردمی پر دُر شاهوار
[B][M1]نفس بر لبم جوی خونی شده ست
[M2]غبار دلم بیستونی شده ست
[B][M1]مرا از خداوند فریادرس
[M2]سبک باری دل امید است و بس
[B][M1]به این نکته بستم قلم را زبان
[M2]تحَصَّنتُ بالمالک المُستعان
[B][M1]خرابات ما، فیض بنیاد باد
[M2]خراباتیان را روان شاد باد
[END]