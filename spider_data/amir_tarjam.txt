[START][A]
[B][M1]عاشق شدم به ان بت عیار چون کنم
[M2]صَعب‌ است کار چارهٔ این کار چون کنم
[B][M1]در عمر خویش باخته‌ام عشق چند بار
[M2]هر بار صبر داشتم این بار چون‌ کنم
[B][M1]دل را به بند عشق گرفتار کرده‌ام
[M2]جان را به دست هجر گرفتار چون‌ کنم
[B][M1]گوید مرا که در غم و تیمار صبر کن
[M2]بیهوده صبر در غم و تیمار چون‌ کنم
[B][M1]گر گیرم آن دو زلف و بگیرم مُکابره
[M2]تدبیر آن عقیق شَکّربار چون کنم
[B][M1]جان است و دیده ان بت خورشید رخ مرا
[M2]با جان دیده وحشت و آزار چون‌ کنم
[B][M1]چون آسمان فکند مرا در بلای او
[M2]با آسمان خصومت و پیکار چون‌ کنم
[B][M1]گیرم کنم ز غمزهٔ غمّار او حذر
[M2]با آن بریده طرهٔ طرار چون کنم
[B][M1]شرح بلای آن بت ز اندازه درگذشت
[M2]این شرح پیش سید احرار چون کنم
[B2]فرخنده مَجد ملک و پسندیده شمس دین
دارندهٔ زمان و فروزندهٔ زمین
[B][M1]از عشق روی دوست مرا خواب و خور نماند
[M2]بی‌ او قرار و صبرم از این بیشتر نماند
[B][M1]روشن همی نبینم بی روی او جهان
[M2]گویی به دیدگان من اندر بصر نماند
[B][M1]خونِ جگر ز دیده بپالود آنچه بود
[M2]پرخون بماند دیده و خون جگر نماند
[B][M1]در روزگار وصل مرا بود سیم و زر
[M2]چون هر دو خرج‌ کردم چیز دگر نماند
[B][M1]هجر آمد و ز اشک رخم کرد سیم و زر
[M2]آگاه شد مگر که مرا سیم و زر نماند
[B][M1]از عشق آن دهان که سخن هست از او اثر
[M2]گشتم چنان که جز سخن از من اثر نماند
[B][M1]زرّین یکی خیالم و اندر دو چشم من
[M2]الا خیال آن صنمِ سیم بر نماند
[B][M1]فریاد از آن نگار که از عشق او مرا
[M2]جز رنجِ دل ذخیره و جز دردِ سر نماند
[B][M1]گر بی‌هنر بماند دلم در فراق او
[M2]اندر مدیح صدر اجل بی‌هنر نماند
[B2]فرخنده مَجْد ملک و پسندیده شمس دین
دارندهٔ زمان و فروزندهٔ زمین
[B][M1]آن بت که بر دلم در شادی فرازکرد
[M2]یک باره ابر دلم دری ازا مهر باز کرد
[B][M1]زلف جو سام بر دل مسکین من فکند
[M2]تا بر دلم جهان در خورشید باز کرد
[B][M1]بی‌خواب کرد چشم دلم در فراق خویش
[M2]تا از خیال خویش مرا بی‌نیاز کرد
[B][M1]رفتم به مسجد از پی او تا دعا کنم
[M2]مؤذّن ز چشم من در مسجد فراز کرد
[B][M1]گفتی همی خراب‌ کند او به چشم خویش
[M2]هر مسجدی که خلق درو در نماز کرد
[B][M1]آن شب چه بود یا رب کان ماهروی من
[M2]با من به خلوت اندر تا روز راز کرد
[B][M1]عذرش به جان شنیدم هر گه که عذر خواست
[M2]نازش به جان خریدم هرگه ‌که ناز کرد
[B][M1]پنداشتم که دوستی او حقیقت است
[M2]چون صبح بردمید حقیقت مجاز کرد
[B][M1]کوتاه‌ کرد دست مرا از دو زلف خویش
[M2]تا چون دو زلف خویش مرا شب دراز کرد
[B][M1]زان ماه دلنواز چو نومید شد دلم
[M2]آهنگ مدح مِهتر کِهتر نواز کرد
[B2]فرخنده مجد ملک و پسندیده شمس دین
دارندهٔ زمان و فروزندهٔ زمین
[B][M1]جانا امید من ز دل و جان بریده‌ گیر
[M2]هرچ آن بتر مرا ز فراق تو دیده گیر
[B][M1]پنهان زخلق جامهٔ صبرم دریده شد
[M2]در پیش خلق پردهٔ رازم دریده گیر
[B][M1]شخصم ز فُرقت تو چو زر کشیده شد
[M2]مویم ز حسرت تو چو سیم‌ کشیده گیر
[B][M1]بی‌چشم تو چو چشم تو بختم غنوده شد
[M2]بی‌زلف تو چو زلف تو قدم خمیده‌ گیر
[B][M1]از آتش دلم به ثریا رسید تف
[M2]از آب چشم من به ثَری نم رسیده‌ گیر
[B][M1]ای آهوی لطیف رمیده ز دام من
[M2]بی‌روی تو روان ز تن من رمیده گیر
[B][M1]گر وصل تو چو برق است از من‌ گذشته دان
[M2]ور هجر تو چو با دست آخر وزیده‌ گیر
[B][M1]برخاسته است فتنهٔ عشق تو از جهان
[M2]فتنه نشسته‌گیر و جهان آرمیده‌گیر
[B][M1]تا بس نه دیر قصهٔ ما داستان شود
[M2]صدر زمانه قصّهٔ ما را شنیده گیر
[B2]فرخنده مجد ملک و پسندیده شمس دین
دارندهٔ زمان و فروزندهٔ زمین
[B][M1]ملکِ زمین مُسَخَّر فرمان او شدست
[M2]دور فلک متابع پیمان او شدست
[B][M1]تارای او شدست نگهبان ملک شاه
[M2]حفظ خدای عرش نگهبان او شدست
[B][M1]حق روشن از طریقت و آیین او شدست
[M2]دین نافذ از عقیدت و ایمان او شدست
[B][M1]رای بشر به نقطهٔ اقبال شهریار
[M2]بر دایره است و دایره دوران او شدست
[B][M1]جان نبی و حیدر و زهرا و سِیِّدین
[M2]اندر بهشت شاکر احسانِ او شدست
[B][M1]چون جان او موافق آل پیمبرست
[M2]جان موافقان همه در جان او شدست
[B][M1]آن‌کس‌که دست او گهر افشاند در سَخا
[M2]محتاجِ خامهٔ گهر افشان او شدست
[B][M1]بی‌ وحی هست در دل او وهم انبیا
[M2]تدبیر و رای معجز بُرهان او شدست
[B][M1]وانکس که اهل عقل گزارند خدمتش
[M2]خدمتگزارِ حاجب و دربان او شدست
[B][M1]وان‌کس‌که گفته‌اند مر او را ثنا و مدح
[M2]امروز مدح‌ گوی و ثناخوان او شدست
[B][M1]او هست نایب نبی اندر شعار شرع
[M2]وین شاعر قدیمی حَسّان او شدست
[B2]فرخنده مجد ملک و پسندیده شمس دین
دارندهٔ زمان و فروزندهٔ زمین
[B][M1]بوالفضل کز فضایل او ملک نام یافت
[M2]اسعد که از سعادت او بخت‌ کام یافت
[B][M1]آن صاحبی که پیش خدای و خدایگان
[M2]از اعتقاد پاک قبولی تمام یافت
[B][M1]تا او به کار دولت و ملت بایستاد
[M2]ملت گرفت رونق و دولت نظام یافت
[B][M1]دهری چو اسب توسن بی‌زین و بی‌لگام
[M2]آهسته شد به عدلش وزین و لگام یافت
[B][M1]چون بر دوام بود به هر شهر خیر او
[M2]از شهریار منزلت او بر دوام یافت
[B][M1]گر مهتران به دنیا یابند احتشام
[M2]دنیا به دین و دانش او احتشام یافت
[B][M1]بس کس که او به جهد همی نام و نان نیافت
[M2]بی‌جهد در برستش او نان و نام یافت
[B][M1]یابد سلامت از حَدَثان هرکه بامداد
[M2]بر وی سلام کرد و جواب سلام یافت
[B][M1]در عالم ار امام اُ‌مَم خوانمش رواست
[M2]کاو را زمانه در همه عالم امام یافت
[B][M1]در وصف روزگارش و در نَعت دولتش
[M2]دست و زبان و خاطر مداح کام یافت
[B2]فرخنده مجد ملک و پسندید شمس دین
دارندهٔ زمان و فروزندهٔ زمین
[B][M1]ای مهتری که هم حَسَب و هم نَسَب تو راست
[M2]روشن دوگوهر از نسب و از حسب توراست
[B][M1]موروث یافتی شرف از گوهر نسب
[M2]وز گوهر حسب شرف مکتسب تو راست
[B][M1]در ملک خسرو عرب و خسرو عجم
[M2]رسم عجم تو داری و لفظ عرب توراست
[B][M1]فتنه است بر جمال وکمال فریشته
[M2]تا با جمال عقال کمال ادب توراست
[B][M1]تا شب به هیچ وقت موافق به روز نیست
[M2]زیر قلم‌ موافقت روز و شب توراست
[B][M1]بر روی روز بوالعجبی‌ها کند ز شب
[M2]در کار روز و شب قلم بُوالعَجَب توراست
[B][M1]در روزگار اگر دل دنیا طلب بسی است
[M2]از خلق روزگار دل دین‌طلب توراست
[B][M1]چونانکه هست خیر تو بی‌ روی و بی‌ریا
[M2]جود و سخای بی‌سبب و بی‌سلب توراست
[B][M1]بر دهر واقفی تو به اندیشه و ضمیر
[M2]اندیشهٔ شگفت و ضمیر عجب توراست
[B][M1]دین از تو هست خرم و ملک از تو هست شاد
[M2]زیرا که از خلیفه و سلطان لقب تو راست
[B2]فرخنده مَجدْ مُلْک و پسندیده شمس دین
دارنده زمان و فروزندهٔ زمین
[B][M1]اقبال تو به عالم عِلوی عَلَم کشید
[M2]وز فخر بر صحیفهٔ دولت رقم کشید
[B][M1]تا برگرفت زیر قلم ملک شهریار
[M2]بر نام بدسگالَش گردون قلم کشید
[B][M1]وقتی‌ که بحر فتنه برآشفت وموج زد
[M2]دستت نهنگ‌وار عدو را به دم ‌کشید
[B][M1]چون از وجود خصمان تشویش ملک بود
[M2]تقدیر بر سر همه خط عدم‌ کشید
[B][M1]هرکس به جهد و عجز ز خصمت‌کشید رنج
[M2]او از خَدَم‌کشید و به فضل و کرم‌کشید
[B][M1]دل‌ها ز رنج و فتنه پراکنده گشته بود
[M2]تدبیر و رای تو همه دل‌ها به‌ هم کشید
[B][M1]درگاه شاه بیت حرم‌کرد و خلق را
[M2]از هر وطن به خدمت بیت‌الحَرم ‌کشید
[B][M1]بنمود مردی عرب و رادی عجم
[M2]بگشاد دست و شغل عرب در عجم ‌کشید
[B][M1]از دولت و سعادت او شادمانه شد
[M2]آن‌ کس که او نُحوست ایّامِ غم‌ کشید
[B][M1]آسوده شد عراق و خراسان به عدل او
[M2]وان‌کس که در عراق و خراسان ستم کشید
[B2]فرخنده مَجد مُلک و پسندیده شمس دین
دارندهٔ زمان و فروزندهٔ زمین
[B][M1]ای مجد ملک سلطان روزت خجسته باد
[M2]دست اجل ز من دامن عمرت ‌گسسته باد
[B][M1]شخصی‌ که یُمن و یسر ز تأیید او بود
[M2]همواره بر یَمین و یَسارت نشسته باد
[B][M1]بادی که از رضای خدایش بود نصیب
[M2]آن باد بر درخت بقای تو جسته باد
[B][M1]آبی ‌که مشتری کشد از چشمهٔ حیات
[M2]روی موافق توبرآن آب شسته باد
[B][M1]تیری ‌که برکشد زُحَل از جعبهٔ اجل
[M2]چشم منافق تو بدان تیر خسته باد
[B][M1]هر کس‌ که در وفای تو سوگند بشکند
[M2]پشت و دلش به زخم حوادث شکسته باد
[B][M1]بر ما در سعادت و شادی گشاده‌ای
[M2]بر تو در نحوست و اندوه بسته باد
[B][M1]تا شاخ سرو رسته بُوَد در میان باغ
[M2]سرو هنر ز باغ معالیت رسته باد
[B][M1]تا زلف دوست را به بنفشه صفت‌ کنند
[M2]همواره زان بنفشه به دست تو دسته باد
[B][M1]تا در جهان بهار و خزان را کنند وصف
[M2]جشن بهار و جشن خزانت خجسته باد
[B2]فرخنده مَجد مُلک و پسندیده شمس دین
دارندهٔ زمان و فروزندهٔ زمین
[A]
[B][M1]فصل زمستان رسید و فصل خزان شد
[M2]آب رزان خور که آب روی رزان شد
[B][M1]رخت به کاشانه برکه در چمن باغ
[M2]زاغ پدید آمد و تذرو نهان شد
[B][M1]باد ز کهسار تیر برف بینداخت
[M2]شاخ درختان ز تیر او چو کمان شد
[B][M1]مرغ عقیقین سر از تنوره برآورد
[M2]چِنگل او لعل‌‌پاش و مشک‌‌فشان شد
[B][M1]شوشهٔ زر دیده‌ای و دستهٔ لاله
[M2]بال و پر او نگاه کن که چنان شد
[B][M1]ای صنم چنگ زن به مجلس عشرت
[M2]چنگ سبک زن کنون که جام گران شد
[B][M1]بود پیاله روان به دست حریفان
[M2]جام‌ گران از پی پیاله روان شد
[B][M1]داروی ما جز شراب نیست که ما را
[M2]قوت دل شد شراب و قوت روان شد
[B][M1]خاصه شرابی که از فروغ و لطافت
[M2]درخورِ بزمِ خدایگانِ جهان شد
[B2]شاه جهانگیر سنجر بن ملک‌شاه
آن ‌که به دولت شدست بر ملکان شاه
[B][M1]کوه ‌کنون میغ را گرفت به بر در
[M2]چادر کافور گون کشید به سر در
[B][M1]خوش‌تر و فرخنده‌تر بود به چنین وقت
[M2]باده به سر در مرا و یار به بر در
[B][M1]سلسله زلفی فشانده‌ گل به سمن بر
[M2]غالیه جعدی نهفته در به شکر در
[B][M1]شمس و قمر گرچه روشنند و دُرفشان
[M2]طعنه زند روی او به شمس و قمر در
[B][M1]زان ‌که حجر چون دلش به‌ کعبه سیاه است
[M2]روی بمالند حاجیان به حجر در
[B][M1]هست دل من به زیر حلقهٔ زلفش
[M2]همچو میانش به زیر بند کمر در
[B][M1]خوانده‌ام او را ز دوستی پسر خود
[M2]تا شدم آسیمه سر به عشق پسر در
[B][M1]بوی دو زلفش همی چو جامهٔ یوسف
[M2]روشنی افزون کند به چشم پدر در
[B][M1]حور بهشت است چون سرود سراید
[M2]نغمهٔ او خوش بود به ‌گوش بشر در
[B][M1]راست بر آن سان‌ که خوش بود به‌ گه رزم
[M2]نعرهٔ کوس ملک به‌گوش ظفر در
[B2]شاه جهانگیر سنجربن ملک شاه
آن‌که به دولت شدست بر ملکان شاه
[B][M1]شهرگشایی که خسروست عجم را
[M2]کامروایی که داورست اُ‌مم را
[B][M1]آن که به خوارزم و نیمروز و خراسان
[M2]کوتهی از عدل اوست دست ستم را
[B][M1]آن‌که به هند و به چین ز هیبت تیغش
[M2]کار تبه شد صنم‌پرست و صنم را
[B][M1]از در و دیوار او همی حسد آید
[M2]بیت حرم را و بوستان ارم را
[B][M1]از پس نام خدای و نام پیمبر
[M2]مرتبه از نام اوست لوح و قلم را
[B][M1]سیرت او پنج چیز را سبب آمد
[M2]دانش و فرهنگ و دین و جود و کرم را
[B][M1]هست شرف پنج چیز را زخطابش
[M2]خطبه و منشور و شعر و زر و درم را
[B][M1]فخر به آثار اوست تا به قیامت
[M2]مرکب و تیغ و سپاه وکوس و علم را
[B][M1]ملک عجم هست زیر مهر نگینش
[M2]زانکه سزاوار گشت ملک عجم را
[B2]شاه جهانگیر سنجر بن ملک شاه
آن‌که به دولت شدست بر ملکان شاه
[B][M1]پادشهی مال ده که بنده پذیرست
[M2]تا جوری داد ده‌که پاک ضمیرست
[B][M1]چون پدر و جد خویش و عم و برادر
[M2]درخور ملک و سپاه و تاج و سریرست
[B][M1]دولت او دایره است خطِّ بقا را
[M2]نقطهٔ آن دایره سبهر اثیرست
[B][M1]حاسد او جفت آه و نالهٔ زارست
[M2]مادح او جفت جام و نالهٔ زیرست
[B][M1]تیر هلاک است برکمان خلافش
[M2]دیدهٔ بدخواه او نشانهٔ تیرست
[B][M1]شاه جوان و وزیر شاه جوان است
[M2]بندهٔ فرمان هر دو عالم پیرست
[B][M1]از ملک‌العرش بر وزیر نثارست
[M2]چون ملک شرق میهمان وزیرست
[B][M1]او ز پدر یادگار شاه جهان است
[M2]وز خرد اندر جهان عدیم نظیرست
[B][M1]هست وزیر و مشیر چون پدر خویش
[M2]نیک وزیرست و نیک بخت مشیرست
[B][M1]ملک سپهرست و این وزیر مبارک
[M2]ماه تمام است و شاه مهر منیرست
[B2]شاه جهانگیر سنجر بن ملک شاه
آن‌که به دولت شدست بر ملکان شاه
[B][M1]بار خدایا تورا خدای معین باد
[M2]دولت عالی ندیم و بخت قرین باد
[B][M1]ملک همه سرورانت زیر علم باد
[M2]گنج همه خسروانت زیرنگین باد
[B][M1]ناصر دین خدای وحافظ ملکی
[M2]کار تو ترتیب ملک و نصرت دین باد
[B][M1]بر سر دولت مدام و بر سر ملت
[M2]فر تو چون پر جبرئیل امین باد
[B][M1]گر چه ز چین تا به مصر راه درازست
[M2]ملک تو از حد مصر تا در چین باد
[B][M1]از فلک و از ملک همیشه خطابت
[M2]شاه زمان باد و سهریار زمین باد
[B][M1]هرکه دلش در وفای تو چو کمان است
[M2]بر تن و جانس ز حادثات کمین باد
[B][M1]از مه و بروین و از مجره و شعری
[M2]اسب تو را نعل وتنگ و مقود و زین باد
[B][M1]ساقی تو حور باد و جام تو کوثر
[M2]بزم تو از خرمی چو خلد برین باد
[B][M1]از تو دل و خانهٔ وزیر تو امروز
[M2]هست خوش و خرم و همیشه چنین باد
[B2]شاه جهانگیر سنجر بن ملک شاه
آن‌که به دولت شدست بر ملکان شاه
[A]
[B][M1]ترک من برگل نقاب از سنبل پرُتاب‌ کرد
[M2]لالهٔ نعمان حجاب لولو خوشاب کرد
[B][M1]رنگ لعل شکرین او مرا بی‌رنگ‌کرد
[M2]تاب‌زلف عنبرین او مرا در تاب‌کرد
[B][M1]دید در سنجاب و مشک ناب نرمی و خوشی
[M2]سینه چون سنجاب‌ و زلفین همچو مشک‌ ناب کرد
[B][M1]فتنه را پیش گل خود روی و پیش سنگ و روی
[M2]سایبان از مشک ناب و پردهٔ سنجاب‌کرد
[B][M1]تا به لشکرگه نمود آن شَکَّر عناب رنگ
[M2]شَکَّر و عناب در بازار لشکر غاب‌کرد
[B][M1]خون دل صافی‌کند عناب و شکر پس چرا
[M2]سوخته خون دل من شکر و عناب‌کرد
[B][M1]تاکه از من‌کرد پنهان آن رخ چون آفتاب
[M2]درد هجر او رخ من زرد چون مهتاب‌کرد
[B][M1]تا چو آتش‌ کرد رخسار و چو آب از من‌ گریخت
[M2]بستر و بالین من پرآتش و پرآب ‌کرد
[B][M1]چون خیال چشم پرخوابش به چشم من رسید
[M2]چشم پرخوابش همه‌شب چشم‌من بی‌خواب‌کرد
[B][M1]صورت او پیش دل محراب کردم همچنانک
[M2]بخت فرخ درگه صدر اجل محراب‌کرد
[B2]آفرین باد از فلک خورشید عدل وجود را
صدر دنیا احمدبن فضل بن محمود را
[B][M1]چون نگارم خال مشکین بر رخ رنگین زند
[M2]نقطه‌ها گویی ز عنبر بر گل و نسرین زند
[B][M1]چون ز شرم و خویشتن‌داری نهد بر هم دو لب
[M2]از عقیق و لعل‌ گویی قفل بر پروین زند
[B][M1]گر ببیند روی چون دیبای او بازارگان
[M2]طَعنه اندر شُشتر و بغداد و قسطنطین زند
[B][M1]ور به هند و چین فرستد نسختی از روی خویش
[M2]آتش اندر جان نقاشان هند و چین زند
[B][M1]بامداد آن لعبت خوش لب ز بهر بوی خوش
[M2]چون گلاب پارسی بر زلف مشک‌آگین زند
[B][M1]راست پنداری به‌ دست خویش رضوان در بهشت
[M2]آب کوثر برکشد بر روی حورالعین زند
[B][M1]از لب شیرین او هرگه ‌که خواهم بوسه‌ای
[M2]برفروزد روی و دندان بر لب شیرین زند
[B][M1]گر ملک بر آسمان و عرش یابد بوی او
[M2]آسمان را کِلّه بندد عرش را آذین زند
[B][M1]بر امید دیدن او همچو مرغان پر و بال
[M2]گرد لشکرگاه و درگاه معین‌الدین زند
[B][M1]تا همی بیند محل حسن خویش و عشق من
[M2]عار دارد زآنکه لاف از خسرو شیرین زند
[B2]آفرین باد از فلک خورشید عدل و جود را
صدر دنیا احمدبن فضل بن محمود را
[B][M1]دوش وقت نیم‌شب پیغام یار آمد مرا
[M2]یا به باغ دل گل شادی به بار آمد مرا
[B][M1]وز پس پیغام نزدیک من آمد یار من
[M2]یا ز گردون ماه تابان در کنار آمد مرا
[B][M1]راست‌گفتی از هوا در دام من صیدی فتاد
[M2]یا به کف ناگاه در شاهوار آمد مرا
[B][M1]موی و روی و اشک من سیم و زر و یاقوت بود
[M2]هر سه از بهر وصال او به کار آمد مرا
[B][M1]رنگ رخسار و لب او چون‌گل و چون لاله بود
[M2]فصل تابستان همی فصل بهار آمد مرا
[B][M1]ازگل و از لالهٔ او اندر آن ساعت به‌چشم
[M2]خانه همچون‌ گلستان و لاله‌زار آمد مرا
[B][M1]بی لب او چون مزاحم سرد بود از باد سرد
[M2]از لب او شهد و شکّر سازگار آمد مرا
[B][M1]آفرین بر یار باد و آفرین بر وصل یار
[M2]کاین همه شادی زیار و وصل یار آمد مرا
[B][M1]گرچه وصل او مرا هنگام صبح آمد بسر
[M2]از دو یاقوتش سه شکّر یادگار آمد مرا
[B][M1]چون جهان را بوی خلد آمد ز باد صبحدم
[M2]بوی اقبال وزیر شهریار آمد مرا
[B2]آفرین باد از فلک خورشید عدل وجود را
صدر دنیا احمدبن فضل بن محمود را
[B][M1]آن که بخت او علم بر گنبد گردون کشید
[M2]آن ‌که رای او رقم بر طارم میمون ‌کشید
[B][M1]گنج‌هایی کز سعادت ساخت هر شب آسمان
[M2]رای او هر روز پیش شاه روزافزون کشید
[B][M1]بر لب دریای اقبالش‌ گهر جوید همی
[M2]پهلوانی کاو سپاه از ساحل جیحون کشید
[B][M1]گر کشید اسکندر از ظلمت همی یاقوت سرخ
[M2]کلک او بس لولو مکنون زظلمت چون‌ کشید
[B][M1]آب حیوان‌ گشت ظلمت در دوات او مگر
[M2]کلک او از آب حیوان لولو مکنون‌ کشید
[B][M1]آن‌که در مهرش قدم زد نعمت قارون نهاد
[M2]وان‌که درکینش نفس زد محنت قارون‌کشید
[B][M1]در حسود او کشید اخترکمان دشمنی
[M2]همچو لیلی‌ کاو کمان قهر در مجنون کشید
[B][M1]او کشید آخر به مردی‌ کینِِ خال از بدسگال
[M2]کین جمشید آخر از ضحاک اَفریدون‌ کشید
[B][M1]خلق‌ چون‌ یعقوب و عدلش‌ چون لباس‌ یوسف‌ است
[M2]بوی او از بیت اخزان جمله را بیرون‌کشید
[B][M1]پیش یزدان در قیامت بر دهد روز جزا
[M2]رنجهایی‌کاو ز بهر ملک و دین اکنون کشید
[B2]آفرین باد از فلک خورشید عدل و جود را
صدر دنیا احمد بن فضل بن محمود را
[B][M1]تا معین‌الدین وزیر خسرو عالم بود
[M2]عالم از عدلش بهشتی تازه و خرم بود
[B][M1]در پناه دولت او بنده و آزاد را
[M2]ناز و نعمت بیش باشد رنج و محنت کم بود
[B][M1]تا سر او سبز باشد رویها گلگون بود
[M2]تا دل او شاد باشد جانها بی‌غم بود
[B][M1]رسم خوب او نظام ملت احمد بود
[M2]نفس پاک او جمال‌ گوهر آدم بود
[B][M1]خاتم نصرت بود دست محامد را سزا
[M2]تا که نام و کنیت او نقش آن خاتم بود
[B][M1]چون عدو را خیره بایدکرد موسی کف بود
[M2]چون ولی‌ را زنده باید کرد عیسی دم بود
[B][M1]تا که باشد مجلس او کعبه ی عز و شرف
[M2]پا و دست او مقام و چشمه ی زمزم بود
[B][M1]تا سرای ملک را معمار باشد عدل او
[M2]فرع آن باشد بلند و اصل آن محکم بود
[B][M1]هر دلی را کاو جراحت کرد تیغ نائبات
[M2]آن جراحت را ز توقیعات او مرهم بود
[B][M1]کلک او را چون صدف خوان و یمینش را چویم
[M2]زان که لؤلؤ در صدف باشد صدف در یم بود
[B2]آفرین باد از فلک خورشید عدل و جود را
صدر دنیا احمدبن فضل بن محمود را
[B][M1]هست چشم حاضران در شرق بر آثار او
[M2]هست گوش غایبان در غرب بر اخبار او
[B][M1]خواب امن از دولت بیدار او باشد که هست
[M2]عالم اندر خواب امن از دولت بیدار او
[B][M1]همچنان کز ابر نیسان تازه گردد بوستان
[M2]تازه گردد جان ز لفظ و کلک گوهربار او
[B][M1]نعمت قارون شود پالوده با انعام او
[M2]پیکر گردون شود فرسوده با پیکار او
[B][M1]گر فساد و خَمر خوردن بود کار دیگران
[M2]نیست اکنون جز صلاح و ختم‌ کردن‌ کار او
[B][M1]سیرت و رفتار ایشان بود کسر دین و داد
[M2]جبر آن‌ کسر آمد اکنون سیرت و رفتار او
[B][M1]پشت دین ‌است ار به فضل و هست دولت پشت او
[M2]یار خلق است او به عدل و هست خالق ‌یار او
[B][M1]مصلحت باشد سپاهی را ز یک تدبیر او
[M2]منفعت باشد جهانی را ز یک‌ گفتار او
[B][M1]تا که او را بخت برنا باشد و فرهنگ پیر
[M2]پیر و برنا را سعادت باشد از دیدار او
[B][M1]هر که بر دل کینه و آزار او صورت ‌کند
[M2]بشکند بازار خویش از کینه و آزار او
[B2]آفر‌ین باد از فلک خورشید عدل وجود را
صدر دنیا احمد بن فضل بن محمود را
[B][M1]سیرت او بر سر آزادگی افسر نهاد
[M2]نامهٔ او از شرف هر سروری بر سر نهاد
[B][M1]وز مبارک رای ملک آثار او هر خسروی
[M2]روی سوی درگه شاه جهان سنجر نهاد
[B][M1]دست همت در جوانمردی به عالم برگشاد
[M2]پای دولت در خداوندی به ‌گردون بر نهاد
[B][M1]عاملان را در ممالک خلعت و منشور داد
[M2]عالمان را در مساجد کرسی و منبر نهاد
[B][M1]جان پیغمبر بدو شادست کاو از داد و دین
[M2]در شریعت سنت و آیین پیغمبر نهاد
[B][M1]کوه را هست از گران سنگی به حلمش نسبتی
[M2]زین سبب درکوه یزدان معدن گوهر نهاد
[B][M1]وز وقارش عاریت دارد زمین آهستگی
[M2]در زمین از بهر آن خورشید کان زر نهاد
[B][M1]فال مدح او رهی از دفتر قرآن‌ گرفت
[M2]آیه ی رحمت برآمد روی بر دفتر نهاد
[B][M1]مدح او حق است و گردون از پس عهدی دراز
[M2]نیک‌عهدی کرد تا حقور کف حق‌ور نهاد
[B][M1]در ضمیرم‌ گاه مدح او همه‌ گوهر نشاند
[M2]در دهانم‌ گاه شُکر او همه شَکّر نهاد
[B2]آفرین باد از فلک خورشید عدل و جود را
صدر دنیا احمد بن فضل بن محمود را
[B][M1]از معانی لفظ او پیرایهٔ ایام باد
[M2]وز معالی‌ رای او همسایه ی اجرام باد
[B][M1]قاسم الارزاق کرد اقلام او را کردگار
[M2]خلق هفت اقلیم را ارزاق از آن اقلام باد
[B][M1]صید صیاد اجل بودند بدخواهان او
[M2]پوست بر اندام ایشان بر مثال دام باد
[B][M1]کلک او را از نوشتن یک زمان آرام نیست
[M2]ملک را از کلک بی‌آرام او آرام باد
[B][M1]دولتِ پیروز او را دهر سرکش نرم باد
[M2]همتِ میمون او را چرخ توسن رام باد
[B][M1]نقش‌ کلک مشک‌بارش زیور ناهید باد
[M2]نعل اسب بادپایش افسر بهرام باد
[B][M1]تا بود ناکام و کام دشمنی و دوستی
[M2]دوستان او به‌کام و دشمنش ناکام باد
[B][M1]تا که باشد نطق و اوهام ازهمه چیزی فزون
[M2]عز و جاه او فزون از نطق و از اوهام باد
[B][M1]تا که باشد قبلهٔ اسلامیان بیت‌الحرام
[M2]بارگاه فرخ او قبلهٔ اسلام باد
[B][M1]تا که باشد فرخ و پدرام ایام بهار
[M2]روزگار او سراسر فرخ و پدرام باد
[B2]آفرین باد از فلک خورشید عدل و جود را
صدر دنیا احمد بن فضل بن محمود را
[END]