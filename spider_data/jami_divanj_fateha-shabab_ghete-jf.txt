[START][A]
[B][M1]به مصر و شام که گیرند وقف را به تمام
[M2]قضات اگر چه نباشند مستحق آن را
[B][M1]به غیر وصل نخوانند قاریان قرآن
[M2]ز حال وقف وقوفی نباشد ایشان را
[B][M1]گرفته اند همانا قضات از ایشان باز
[M2]به رسم عادت خود وقف های قرآن را
[A]
[B][M1]جامی ابنای زمان از قول حق صم اند و بکم
[M2]نام ایشان نیست عندالله به جز شرالدواب
[B][M1]گردن همت بکش از ربقه تقلیدشان
[M2]ورنه افتی عاقبت از منهج صدق و صواب
[B][M1]در بیابان سیهدیهم دهد سرگشته جان
[M2]هر که را باشد دلیل ره اذا کان الغراب
[B][M1]در لباس و دوستی سازند کار دشمنی
[M2]حسب الامکان واجب است از کید ایشان اجتناب
[B][M1]شکل ایشان شکل انسان فعلشان فعل سباع
[M2]هم ذیاب فی الثیاب او ثیاب فی ذیاب
[A]
[B][M1]باز رست از پنجه پنجه گریبان حیات
[M2]جامی اما نامدت دامان بهبودی به دست
[B][M1]سال عمرت شصت شد در لجه هستی بکوش
[M2]تا ازین دریا برآری صید مقصودی به شست
[A]
[B][M1]ای سهی قد که عمر تو اکثر
[M2]گشته مصرف به نحو و تصریف است
[B][M1]قد و زلف تو را اگر بنده
[M2]کرده تعریف جای تشریف است
[B][M1]نبود این جنس نکته بر تو نهان
[M2]که الف لام بهر تعریف است
[A]
[B][M1]هر پسر کو از پدر لافد نه از فضل و هنر
[M2]فی المثل گر دیده را مردم بود نامردم است
[B][M1]شاخ بی بر گر چه باشد از درخت میوه دار
[M2]چون نیارد میوه بار اندر شمار هیزم است
[A]
[B][M1]بود شاها رعیت آن خزینه
[M2]که در وی گنج های زر دفینه است
[B][M1]عوان چون مالشان دزدیده گیرد
[M2]ببر دستش که دزد آن خزینه است
[A]
[B][M1]ایا شاهی که هر جا مسند عدل
[M2]نهادی ظلم از آنجا رخت برداشت
[B][M1]بداندیش تو ترکی بود یک لخت
[M2]ولی تیغ تواش یک لخت نگذاشت
[A]
[B][M1]غلام خامه آن کاتبم که شعر مرا
[M2]چنان که بود رقم زد نه هر چه خواست نوشت
[B][M1]اگر چه شعر فروغ از دروغ می گیرد
[M2]دروغ و راست در او هر چه بود راست نوشت
[A]
[B][M1]به بوستان سخن مرغ طبع من اکثر
[M2]به هفت بیت شود نغمه ساز و قافیه سنج
[B][M1]ز هفت پیکر گنجور گنجه هر غزلی
[M2]نمونه ای ست ز معنی نهان در او صد گنج
[B][M1]چو بیت بیت ز هر هفت ازان دو مصراع است
[M2]گرش به سبع مثانی لقب نهند مرنج
[B][M1]ز هفت عضو یکی یا دو باد کم او را
[M2]که هفت بیت مرا شش رقم زند یا پنج
[A]
[B][M1]هر برق درخشان که بر آید ز بدخشان
[M2]صد شعله ازان در دل افگار من افتد
[B][M1]بر گوهر اشکم چو فتد پرتو آن برق
[M2]لعلی شود از چشم گهربار من افتد
[A]
[B][M1]با قضا جامی رضا ده گر چه حکم او تو را
[M2]از نکو سوی بد از بد سوی بدتر می برد
[B][M1]از برای حکمتی روح القدس از طشت زر
[M2]دست موسی را به سوی طشت آذر می برد
[A]
[B][M1]هر چند زند لاف کرم مرد درم دوست
[M2]دریوزه احسان ز در او نتوان کرد
[B][M1]دیرین مثلی هست که از فضله حیوان
[M2]نارنج توان ساخت ولی بو نتوان کرد
[A]
[B][M1]دل درین وحشتگه بیگانگان
[M2]یک حریف آشنا حاصل نکرد
[B][M1]در وفا کوشید عمری لیک ازان
[M2]غیر حرمان از وفا حاصل نکرد
[B][M1]کیمیاگر سالها بهر غنا
[M2]کند جان و جز عنا حاصل نکرد
[B][M1]حاصل خود کرد صرف کیمیا
[M2]هیچ چیز از کیمیا حاصل نکرد
[A]
[B][M1]مطرب خوش لهجه را حسن ادا باید نخست
[M2]تا دمش از رشته جان عقده غم بگسلد
[B][M1]نی چنان کز کثرت تحریر و تکرار نغم
[M2]در میان هر دو لفظش از غزل دم بگسلد
[B][M1]هر چه بربندد به هم ناظم به صد خون جگر
[M2]او ز ناهنجاری الحانش از هم بگسلد
[A]
[B][M1]پی لقمه و خرقه هر لحظه ای
[M2]نشاید کشیدن ز خلقی گزند
[B][M1]به روزی بود خشک نانی کفاف
[M2]به عمری بود کهنه دلقی بسند
[A]
[B][M1]جامی به روی خاک چو یک زنده یافت نیست
[M2]خوشوقت مردگان که ته خاک خفته اند
[B][M1]گردی ز رهروان ره صدق مانده بود
[M2]آن هم کنون ز ساحت ایام رفته اند
[B][M1]قومی رسیده اند که در کارگاه فضل
[M2]هرگز دری به مثقب فکرت نسفته اند
[B][M1]خاری به جان اهل دلی گر خلیده است
[M2]چون سبزه گشته خرم و چون گل شکفته اند
[B][M1]خاطر مدار رنجه اگر عیب ها ز تو
[M2]هر جا نموده باز و هنرها نهفته اند
[B][M1]از کج چه اعتبار اگر کج نموده اند
[M2]بر راست چیست طعنه اگر راست گفته اند
[A]
[B][M1]ساغری می گفت دزدان معانی برده اند
[M2]هر کجا در شعر من یک معنی خوش دیده اند
[B][M1]دیدم اکثر شعرهایش را یکی معنی نداشت
[M2]راست می گفت آنکه معنیهاش را دزدیده اند
[A]
[B][M1]جاهل که لاف فضل زند کاش از نخست
[M2]آن نقد را ز کیسه خود جست و جو کند
[B][M1]خر کی زند ز مایده عیسوی نفس
[M2]گر زانکه سر به توبره خود فرو کند
[A]
[B][M1]ای خواجه عقل بین که بزرگان شهر ما
[M2]بر خویشتن فضای جهان تنگ می کنند
[B][M1]گر فی المثل به مجلس صدر آورند روی
[M2]هر یک به صدر مجلسش آهنگ می کنند
[B][M1]بهر گزی زمین که بود ملک دیگری
[M2]تیغ زبان کشیده به هم جنگ می کنند
[A]
[B][M1]مشو با کم از خود مصاحب که عاقل
[M2]همه صحبت بهتر از خود گزیند
[B][M1]گرانی مکن با به از خود که او هم
[M2]نخواهد که با کمتر از خود نشیند
[A]
[B][M1]معنی جمعیت ار خواهی دلا لازم شمار
[M2]سلک صحبت را که جمعیت به جمع اولی بود
[B][M1]نظم پر معنی چو در تقطیع گردد مفترق
[M2]جمله اجزایش ز هم هر جزو بی معنی بود
[A]
[B][M1]هر که ناکس بود در اصل و سرشت
[M2]به تقالیب دهر کس نشود
[B][M1]سگ مگس را اگر کنی مقلوب
[M2]قلب آن غیر سگ مگس نشود
[A]
[B][M1]دلا منشین درین ویرانه چون چغد
[M2]سوی مرغان قدسی آشیان پر
[B][M1]بود گیتی درختی سر به سر شاخ
[M2]ولی جمله سوی یک اصل رهبر
[B][M1]ز هر شاخی سوی آن اصل ره جوی
[M2]چو آن را یافتی از شاخ بگذر
[B][M1]نباشد شیوه مرغان زیرک
[M2]نشستن هر زمان بر شاخ دیگر
[A]
[B][M1]جامی از قید تعلق چون رهیدی بعد ازین
[M2]با مسیحا باش در ملک تجرد هم نفس
[B][M1]غم مخور گر خانه ویران شد ز فوت اهل بیت
[M2]خانه بیت شعر و اهل بیت بکر فکر بس
[A]
[B][M1]هیچ سودی نکند تربیت ناقابل
[M2]گر چه برتر نهی از خلق جهان مقدارش
[B][M1]سبز و خرم نشود از نم باران هرگز
[M2]خار خشکی که نشانی به سر دیوارش
[A]
[B][M1]عشوه شاهد دنیا طمع انگیز بود
[M2]جامی آن به که ازین می نشوی مست طمع
[B][M1]لقمه تلخ قناعت ز جهان قوت تو بس
[M2]بهر حلوای کسان کفچه مکن دست طمع
[A]
[B][M1]من که از دولت قناعت رست
[M2]گردن همتم ز غل طمع
[B][M1]طمع از مال و جاه ببریدم
[M2]محنت فاقه به که ذل طمع
[A]
[B][M1]بسا اخ کز اخوت چون زند دم
[M2]دمش باشد چراغ عیش را پف
[B][M1]تف افکن بر رخ آن اخ که هرگز
[M2]نیفتد زین مناسب تر اخ و تف
[A]
[B][M1]بهشتی پیکری کز غایت لطف
[M2]سپاه نیکوان را بود سر خیل
[B][M1]سرآمد حسن او و دوزخی شد
[M2]فاغشی وجهه قطعا من اللیل
[A]
[B][M1]چنان ز خلق ملولم که تا به چشم نیاید
[M2]مرا خیال کسی روز و شب ز خواب گریزم
[B][M1]به سایه چون روم از تاب آفتاب یقین دان
[M2]که من ز سایه خود نی ز آفتاب گریزم
[A]
[B][M1]ایا نور دیده که بینم تو را
[M2]شده نقد راحت کم از درد چشم
[B][M1]ز درد تو نالم که چشم منی
[M2]بنالد بلی مردم از درد چشم
[A]
[B][M1]پست است قدر سفله اگر خود کلاه جاه
[M2]بر اوج سلطنت زند از گردش زمان
[B][M1]سفلی ست خاک اگر چه نه بر مقتضای طبع
[M2]همراه گردباد کشد سر بر آسمان
[A]
[B][M1]جامی مبند توسن همت به میخ آز
[M2]همچون خران بر آخر آخرزمانیان
[B][M1]از خوان خاکیان مطلب لقمه تا رسد
[M2]نزل بقا ز مایده آسمانیان
[B][M1]آزادگی گزین که نیرزد به نزد عقل
[M2]ملک جهان به دیدن روی جهانیان
[A]
[B][M1]برای نعمت دنیا که خاک بر سر آن
[M2]منه ز منت هر سفله بار بر گردن
[B][M1]به یک دو روز رود نعمتش ز دست ولی
[M2]بماندت ابدالدهر عار بر گردن
[A]
[B][M1]به دندان رخنه در پولاد کردن
[M2]به ناخن راه در خارا بریدن
[B][M1]فرو رفتن به آتشدان نگونسار
[M2]به پلک دیده آتش پاره چیدن
[B][M1]به فرق سر نهادن صد شتر بار
[M2]ز مشرق جانب مغرب دویدن
[B][M1]بسی بر جامی آسان تر نماید
[M2]ز بار منت دونان کشیدن
[A]
[B][M1]به جنگجو صنم خویش گفتم ای صد بار
[M2]رسیده سنگ جفایت بر آبگینه من
[B][M1]رسان به سینه من سینه را به رسم صفا
[M2]که پاک به دل همچون تویی ز کینه من
[B][M1]به عشوه گفت تو را سینه گر چه صاف آمد
[M2]گمان مبر که رسد در صفا به سینه من
[A]
[B][M1]جامی ارباب کرم نایاب چون عنقا شدند
[M2]اهل همت را بود قاف قناعت فرض عین
[B][M1]راح راحت نیست در جام غم انجام طمع
[M2]کأس یأس از کف منه کالیأس احدی راحتین
[A]
[B][M1]مشو مغرور حسن خوبرویان
[M2]به زلف دلکش و روی نگارین
[B][M1]کز اینها گیردت دل سال دیگر
[M2]چنان کامسال از خوبان پارین
[A]
[B][M1]هر که دل بر عشوه گیتی نهاد
[M2]بر حذر باش از غرور و جهل او
[B][M1]دامن آن گیر کز همت فشاند
[M2]آستین بر دنیی و بر اهل او
[A]
[B][M1]درین نشیمن حرمان مکن به کس پیوند
[M2]که هر کسی که نهی دل بر آشنایی او
[B][M1]اگر مخالف طور تو باشد اوضاعش
[M2]عذاب روح شود صحبت ریایی او
[B][M1]وگر موافق طبع تو افتد اخلاقش
[M2]مذاق مرگ دهد شربت جدایی او
[A]
[B][M1]تا نیفتادت ز کار ای پیر کار از رعشه دست
[M2]نامدت باور که ناید هیچ کار از دست تو
[B][M1]چیست دانی جنبش دستت چنین بی اختیار
[M2]یعنی ای غافل برون است اختیار از دست تو
[A]
[B][M1]حرص چه ورزی که ز سودا و سود
[M2]پنج تو شش گردد و هشت تو نه
[B][M1]رنج طلب را همه بر خود مگیر
[M2]یطلبک الرزق کما تطلبه
[A]
[B][M1]به مه آن رخ چرا کنم تشبیه
[M2]ترک تشبیه ناموجه به
[B][M1]گرچه آمد «مشبه به » خوب
[M2]هست صد بار ازو «مشبه » به
[A]
[B][M1]بیشه فقر جای شیران است
[M2]شیر این بیشه باش تا باشی
[B][M1]پیشه مرد چیست نفی وجود
[M2]مرد این پیشه باش تا باشی
[B][M1]با دو اندیشه جمع نتوان بود
[M2]با یک اندیشه باش تا باشی
[END]