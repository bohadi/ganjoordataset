[START][A]
[B][M1]ای پریشان کرده عمدا، زلف عنبربیز را
[M2]بر دل من دشنه داده غمزهٔ خونریز را
[B][M1]شد فروزان آتش سودایت اندر جان و دل
[M2]درفکن در جام بی رنگ، آب رنگ آمیز را
[B][M1]می پیاپی، بی محابا ده، میندیش از حریف
[M2]یاد می‌دار این دو بیت گفتهٔ دست آویز را
[B][M1]گر حریفی از دمادم سر بپیجاند رواست
[M2]بر کف من نه، که پور زال به شبدیز را
[B][M1]جان من می را و قالب خاک را و دل تو را
[M2]وین سر طناز پر وسواس تیغ تیز را
[A]
[B][M1]در مقامی که رسد زو به دل و جان آسیب
[M2]نبود جان خردمند ز رفتن به نهیب
[B][M1]ناشکیبا مشو ار باز گذارد جانت
[M2]خانه ای را که ز ویران شدنش نیست شکیب
[B][M1]تن یکی خانهٔ ویرانی و بی سامانی ست
[M2]نتوان داشت در او جان و روان را به فریب
[B][M1]گر چه پیوستهٔ جان است تن تیره، ولیک
[M2]شاخ را نیست خبر هیچ ز بویایی سیب
[B][M1]گر چه از جان به شکوه است و به نیرو، هر تن
[M2]جان نگیرد ز تن تیره به زیبای زیب
[B][M1]دیدهٔ جان خرد است و روشش اندیشه
[M2]ناید از کوری و کری تنش هیچ آسیب
[B][M1]چشم جان روشن و بیناست ز نزدیک و ز دور
[M2]پای اندیشه روان است بر افراز و نشیب
[B][M1]بی گمان باش خردمند، که در راه یقین
[M2]خردت راست رود با تو، گمانت به وُریب
[A]
[B][M1]دارم دلی مخاطره جوی بلا پرست
[M2]سرگشته رایِ گم شده عقلِ هوا پرست
[B][M1]با درد و غم به طبع، چو یاری وفا نمای
[M2]با جان خود به کینه، چو خصمی جفا پرست
[B][M1]سعی‌ام هبا شده است و طلب بیهده، از آنک
[M2]بیهوده جوی شد دل و دیده هوا پرست
[B][M1]ممکن که من نه آدمی‌ام، ز آنکه آدمی
[M2]یا بت پرست باشد و یا بس خدا پرست
[A]
[B][M1]بگسلم از تو، با که پیوندم؟
[M2]از تو گر بگسلم به خود خندم
[B][M1]بخت بیدار یاور من شد
[M2]ناگهان زی در تو افکندم
[B][M1]بندها بود بر من، اکنون شد
[M2]دیدن تو کلید هر بندم
[B][M1]کان اگر کَندَمی نیافتمی
[M2]زان تو را یافتم که جان کندم
[B][M1]کی خبر داشتم ز خود بی تو
[M2]که چی‌ام، یا چه گونه، یا چندم
[B][M1]اگه اکنون شدم ز خود که مرا
[M2]جاودان با تو بود پیوندم
[B][M1]لاغر و مرده بودمی و اکنون
[M2]یال و بازو به جان بیاگندم
[B][M1]بی تو از تن چه کیسه بردوزم؟
[M2]یا ز جان، من چه طرف بربندم؟
[B][M1]بی تو با ملک جم نه خشنودم
[M2]با تو باشم، به هیچ خرسندم
[B][M1]دور گردم ز جان و تن، شاید
[M2]دور باد از تو دور، نپسندم
[A]
[B][M1]سرگشته وار بر تو گمان خطا برم
[M2]بی آنکه هیچ راه به چون و چرا برم
[B][M1]از جان و از تنم نتوانم به شرح گفت
[M2]کاندر رهت، ز هر دو، چه مایه بلا برم
[B][M1]من رخت بینوایی تن بر کجا نهم؟
[M2]من جان زینهاری خود را کجا برم؟
[B][M1]دانم که در دلی و جدا نیست دل ز تو
[M2]لیکن به دل چگونه، بگو، ره فرا برم
[B][M1]دل نیز گم شده است و ندانم کنون که من
[M2]بی دل به نزد تو نبرم راه، یا برم
[B][M1]گویند راه بردی از او، باز ده نشان
[M2]آری دهم نشانی از آن، لیک تا برم
[B][M1]در جستن‌ام همیشه که در جست وجوی تو
[M2]ره زی بقا اگر نبرم، زی فنا برم
[B][M1]من بی تو نیستم، من و خود را نیابم ایج
[M2]گر بر زمین بدارم، اگر بر هوا برم
[B][M1]مگذار نزد خویشم اگر هیچ زین سپس
[M2]من نام ما و من به صواب و خطا برم
[B][M1]ما از کجا و من ز کجا، ما و من تویی
[M2]بیهوده چند نام من و نام ما برم
[A]
[B][M1]در آب و گل که آورد، آیین جان نهادن؟
[M2]بر دوش جان نازک، بار گران نهادن؟
[B][M1]شاداب شاخ جان را، از بوم جاودانی
[M2]برکندن از چه علت، در خاکدان نهادن؟
[B][M1]ز آوردن تن و جان، با هم چه سود بینی
[M2]جز درد تن فزودن، جر بار جان نهادن
[B][M1]گویندهٔ سمر را، زین حال در خور آید
[M2]صد قصه جمع کردن، صد داستان نهادن
[B][M1]از داستان و قصه، بگذر که غصه باشد
[M2]پیش گرسنه چندی، از هیچ خوان نهادن
[B][M1]گفت و شنید کم کن، گر رهروی که از سر
[M2]شاید برای توشه، چشم و زبان نهادن
[B][M1]کاری شگرف باشد، در ره روش قدم را
[M2]از سود برگرفتن و اندر زیان نهادن
[B][M1]گاه بلا به مردی، تن در میان فکندن
[M2]کام و هوای خود را، بر یک کران نهادن
[B][M1]رسمی است عاشقان را، هنگام نامرادی
[M2]از دل کرانه جستن، جان در میان نهادن
[B][M1]در دین عشق هرگز، جز رسم پاکبازی
[M2]دینی توان گرفتن؟ رسمی توان نهادن؟
[B][M1]کار تو خواب بینم، در راه، گاه رفتن
[M2]پس جرم نارسیدن، بر همرهان نهادن
[A]
[B][M1]رنگ از گل رخسار تو گیرد گل خود روی
[M2]مشک از سر زلفین تو دریوزه کند بوی
[B][M1]شمشاد ز قدّت به خم، ای سرو دل آرا
[M2]خورشید ز رویت دژم، ای ماه سخن گوی
[B][M1]از شرم قدت سرو فرومانده به یک جای
[M2]وز رشک رخت ماه فتاده به تکاپوی
[B][M1]با من به وفا هیچ نگشته دل تو رام
[M2]با انده هجران تو کرده دل من خوی
[B][M1]ناید سخنم در دل تو، ز آنکه به گفتار
[M2]نتوان ستدن قلعه‌ای از آهن و از روی
[B][M1]ز آن است گل و نرگس رخسار تو سیراب 
[M2]کز دیده روان کرده‌ام از مهر تو صد جوی
[B][M1]تا بوک سزاوار شوی دیدن او را
[M2]ای دیده تو خود را به هزار آب همی شوی
[B][M1]ای دل چه شوی تنگ، چو در توست نشستن
[M2]خواهی که ورا یابی، در خون خودش جوی
[END]