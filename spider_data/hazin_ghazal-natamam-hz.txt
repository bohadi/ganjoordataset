[START][A]
[B][M1]بر رخ چه درگشاید، بیگانهٔ وفا را
[M2]چشمی که می نبیند دیدار آشنا را؟
[B][M1]نخل فسرده ی ما، نه سایه نه ثمر داشت
[M2]ما شاخ خشک بیدیم، معذور دار ما را
[A]
[B][M1]آوارهٔ عالم، نگهی، ساخته ما را
[M2]آن گوشه نشین، دربه در انداخته ما را
[B][M1]چون مهرهٔ ششدر شده، در هجر تو ماتیم
[M2]دریاب که نیرنگ غمت باخته ما را
[A]
[B][M1]دل نازک، پر از خون است و رسوا می کند ما را
[M2]غلط در بزم او ساقی، به مینا می کند ما را
[B][M1]ز داغ عشق، شمع مرده ی دل می شود روشن
[M2]غم آتش عذاران، سینه سینا می کند ما را
[A]
[B][M1]سرشک لاله گون، رشک گلستان می کند ما را
[M2]بهار خار مژگان، گل به دامان می کند ما را
[B][M1]به چاک سینه دارد دستم الفت، دور از آن دامان
[M2]غم هجران به ما دست و گریبان می کند ما را
[A]
[B][M1]چو شیشه بود تمنا تن کبود، مرا
[M2]فلک به سنگ جفای تو آزمود، مرا
[B][M1]نهفته بود مرا جسم چون شرار به سنگ
[M2]وصال سوخته جانی ز خود ربود مرا
[A]
[B][M1]سمند جلوه او، کرده تا غبار مرا
[M2]چو گردباد، بلند است از مزار مرا
[B][M1]عشق کرده ست رسا، ناله غمّاز مرا
[M2]سرمهٔ سوختگی ساخته، آواز مرا
[A]
[B][M1]رفت آنکه دل به محنت، آسوده بود ما را
[M2]چشم از فسانه غم، شب می غنود ما را
[B][M1]زین پیشتر ز چشمم، جاری دو جوی خون بود
[M2]اکنون هزار چشمه، از دل گشود ما را
[A]
[B][M1]تب و تاب دوزخ از دل نبرد بهشت ما را
[M2]شده همچو شمع داغت، خط سرنوشت ما را
[A]
[B][M1]دادی به باد، طره عنبر سرشت را
[M2]کردی کساد، نکهت باغ بهشت را
[B][M1]سر، شمع سان ز داغ به آتش که می دهد؟
[M2]آیا کسی چه چاره کند، سرنوشت را؟
[A]
[B][M1]چنان افشاند چشمم، بی تو، اشک بی محابا را
[M2]که ابر امشب، غلط هر دم به دریا می کند ما را
[A]
[B][M1]فکند از نظرش، چشم کینه خواه مرا
[M2]به نیمه راه، نگهداشت، آن نگاه مرا
[A]
[B][M1]شرار آتش دل، شبنم است باغ مرا
[M2]نفس چو گرم کشم، تر کند دماغ مرا
[B][M1]نگاه مست تو، دل را به هوش نگذارد
[M2]به خون توبه نشانده ست می، ایاغ مرا
[A]
[B][M1]می لعلی ز ساغر می کشم، تبخاله لب را
[M2]لب مخمور من نوشید این جام لبالب را
[B][M1]بهشت جاودانی، دستگاه بوسه اش دارد
[M2]دهان تنگ او داده ست وسعت، حسن مشرب را
[A]
[B][M1]نمی داند دل آگاه، در دنیا فراغت را
[M2]به خاطر ریشهٔ غفلت، رگ خواب است راحت را
[A]
[B][M1]سلطان همّتم، ز جهان شسته دست را
[M2]چون سیل، پشت پا زده ام خاک پست را
[B][M1]انصاف، کار محتسب روزگار نیست
[M2]یکسان کند معامله، هشیار و مست را
[B][M1]مشکل که پر کند ز تهی کاسگی حزین
[M2]این مشت خاک، دیده دنیاپرست را
[A]
[B][M1]باغ و بهار سازد، جیب و کنار خود را
[M2]هرکس گذاشت چون من، با دیده کار خود را
[B][M1]من آن نیم که چون شمع، آسودگی گزینم
[M2]درکارگریه کردم، لیل و نهار خود را
[A]
[B][M1]خوش آنکه غازه گر آیم رخ فرنگ تو را
[M2]زخون دیده فروزم، چراغ رنگ تو را
[B][M1]دلیل مقصد آوارگان عشق منم
[M2]نشان بوسه گذارم، دهان تنگ تو را
[B][M1]شکستت ای چمن آرای آرزو مرساد
[M2]که مومیایی دل کرده اند، سنگ تو را
[A]
[B][M1]نبرده لذت دیدار دلگشای تو را
[M2]غلط به آینه، هر کس کند صفای تو را
[B][M1]به رهگذار تو صید کرشمه هاست دلم
[M2]که ناز نرگس لیلی ست، نقش پای تو را
[B][M1]گداخت ناله من، آشنا و بیگانه
[M2]خبر نشد دل بیگانه آشنای تو را
[A]
[B][M1]گران جان می کند، تعظیم بی جا اهل دنیا را
[M2]نگین از بهر نام خشک، خالی می کند جا را
[A]
[B][M1]یاسمین بنده شود چاک گریبان تو را
[M2]برگ گل جزیه دهد، شقّهٔ دامان تو را
[B][M1]زاهد، این خرقه به دوشم خنکیهای تو داد
[M2]کرد پشمیهٔ من، فکر زمستان تو را
[A]
[B][M1]به داغ عشق پروردم، بهار خاطر خود را
[M2]که برگ عیش دانم، خارخار خاطر خود را
[B][M1]نیارم کرد بیرون ازکنار دل،که پروردم
[M2]به جان غمهای بیرون از شمار خاطر خود را
[B][M1]ره آمد شد مردم، به من بسته ست دلتنگی
[M2]حصاری گرد خودکردم، غبار خاطر خود را
[A]
[B][M1]تا در سخن درآرم، شیرین زبان خود را
[M2]بندم به ناله چون نی، هر دم میان خود را
[A]
[B][M1]نبخشیدی به مگن یکبار، جام باده خود را
[M2]نمی گیری سردستی چرا، افتادهٔ خود را
[A]
[B][M1]بهار خط، گل و می شد، نگاه فتنه مستش را
[M2]سیه مستی دوبالاگشت، چشم می پرستش را
[A]
[B][M1]هجوم گریهٔ تلخ و خروش ناله های من
[M2]شکر خواب بهاران شد، غزال شیر مستش را
[B][M1]زگلشن بوی خون تازه دل بر دماغم زد
[M2]دهان غنچهٔ گستاخ، بوسیده ست، دستش را
[A]
[B][M1]کدامین دیده سازد سرمه، گرد جلوه گاهش را؟
[M2]که چشم انتظار از نقش پا بیش است راهش را
[B][M1]به غیر از سنبل آن جعد مشک افشان نمی باشد
[M2]اگر گلدسته ای، لایق بود طرف کلاهش را
[B][M1]سخن فهمی چو من از موشکافان بر نمی خیزد
[M2]چرا در سرمه خوابانده ست، مژگان سیاهش را؟
[A]
[B][M1]ادا سازد به خاموشی، لب او گفتگویش را
[M2]نیارد درگریبان غنچه پنهان کرد بوبش را
[B][M1]ز لخت دل، خیابان گلستانیست مژگانم
[M2]خزان نبود بهار خارخار آرزویش را
[A]
[B][M1]ای از تو، پریشان نظری آینه ها را
[M2]از عکس تو در شیشه پری، آینه ها را
[B][M1]کرده ست نظربازی آن خط زره پوش
[M2]مشهور به آهن جگری، آینه ها را
[B][M1]رحمی کن و از پرده برون آ که سراغت
[M2]تا چند کند در به دری، آینه ها را؟
[A]
[B][M1]دعوی ست با شعر ترم، آن دشمن ادراک را
[M2]سگ می خورد دایم نجس، آن آبهای پاک را
[B][M1]مشاطهٔ گلشن منم، با این خمارآلودگی
[M2]چشمم حنابندی کند، از اشک دست تاک را
[A]
[B][M1]قامت شده‌ست خم، من دیرینه سال را
[M2]باید به روی تیغ تو دید، این هلال را
[B][M1]چرخی که کاست، وقت تمامی، هلال را
[M2]کی نقص شان ما ننماید کمال را
[B][M1]مهر خموشیم، سپر زخم ذلت است
[M2]با دست رد چه کار لب بی سؤال را؟
[A]
[B][M1]گشتم اسیر، جلوهٔ آن خوش خرام را
[M2]دارم به رقص، از تپش خویش، دام را
[B][M1]غم بی شمار و همنفسی نیست در کنار
[M2]در حیرتم که با که بگویم، کدام را
[A]
[B][M1]به پیری عشق سازد شوخ‌تر طبع جوانم را
[M2]که آتش می کند پرزورتر، پشت کمانم را
[A]
[B][M1]علاج عقدهٔ دلتنگی، آسان است عاشق را
[M2]گشادکار، در چاک گریبان است عاشق را
[A]
[B][M1]از آن روزی که گم کردم، سراغ آرمیدن را
[M2]نشان جاده دانم، موج دریای تپیدن را
[B][M1]به هر گلشن که بگشایم لب رنگین نوا، بلبل
[M2]کند نازکتر از گل، پرده گوش شنیدن را
[B][M1]نسازد شهربند عقل، صید حلقهٔ دامم
[M2]غزالان یاد دارند از من مجنون رمیدن را
[A]
[B][M1]کنم رنگین تر از دامان گلچین، چشم خونین را
[M2]که در آغوش مژگان بینم، آن دست نگارین را
[B][M1]غرورش تیغ عریانی ست، تا کرده ست سنبل گون
[M2]خط مشکین آن مشاطه، دشمن برگ نسرین را
[A]
[B][M1]خدا درمانده نگذارد به عالم، بی نصیبان را
[M2]عصای کورفهمان می کند، چوب ادیبان را
[A]
[B][M1]به شهد لفظ و معنی، رهنما گشتیم دوران را
[M2]برای شکّر خود، پرورش کردیم موران را
[B][M1]نپردازد به فکر دوربینان، طینت جاهل
[M2]نمی افتد به عینک احتیاجی، چشم کوران را
[B][M1]شناور را به طوفان بلا، تسلیم می باید
[M2]هجوم موج دربا، خسته سازد سینه زوران را
[B][M1]رَهِ مهر و وفا را بسته ای تا کی؟ سرت گردم
[M2]تسلّی کن به پیغام وصالی ناصبوران را
[A]
[B][M1]دل بر سر تیر است، گشاییم کمین را
[M2]از خامه طرازیم، صنم خانهء چین را
[B][M1]هر شیوه ات ای شوخ، ز بس ذوق فریب است
[M2]هرگز نشناسد کسی از مهر تو کین را
[B][M1]نه تنها می کند چون زهر، صحبتهای شیرین را
[M2]زبان تلخ، دشمن کام می سازد سخن چین را
[B][M1]ز شمع خویشتن از بس که آتش در سرم سوزد
[M2]رگ خوابم، پر پروانه سازد خشت بالین را
[B][M1]عبث بلبل زند با من، نوای حسرت آگین را
[M2]به خون دل لبم پرورده مصرعهای رنگین را
[A]
[B][M1]حریف نقش کج گر نیستی این بدقماران را
[M2]به تنهایی سرآور، سیر دور روزگاران را
[A]
[B][M1]خدایا الفتی ده، با دل آزرده، لالان را
[M2]مکن سوهان روحم، صحبت صاحب کمالان را
[A]
[B][M1]عتاب تلخ او شیرین کن جانهاست، مستان را
[M2]نهان در پستهٔ او شکرستانهاست مستان را
[B][M1]فزون از شانه، دارد سینه من چاک رسوایی
[M2]چوگل در جیب عریانی، گریبانهاست مستان را
[A]
[B][M1]آمال کوته است ز دنیا بریده را
[M2]کی می رسد کفد، غزال رمیده را؟
[B][M1]در رهگذار سیل، بود استوار کوه
[M2]وحشت حریف نیست، من آرمیده را
[B][M1]گوش گران، علاج لب یاوه گو کند
[M2]این پنبه در خور است دهان دریده را
[A]
[B][M1]رنگین بود سخن، دل در خون تپیده را
[M2]کردم روانه نامه رنگ پریده را
[B][M1]وقت است اگر نصیب شود خواب راحتی
[M2]بالین کنیم دستِ ز دنیا بریده را
[A]
[B][M1]مردان کنند خوش، غم و هجر همیشه را
[M2]آب بقاست آتش تب، شیر بیشه را
[B][M1]گر بحر ریزیش به گلو، العطش زند
[M2]جایی که نخل حرص فروبرد ریشه را
[A]
[B][M1]جام عتاب داده ای، غمزه کینه خواه را
[M2]زهر به کاسه کردهای، چاشنی نگاه را
[B][M1]پنجه به کینه می زنی، با دل چاک چاک من
[M2]بی خبرانه نشکنی، شانه زلف آه را
[A]
[B][M1]اگر بینم شبی در خواب، روز خردسالی را
[M2]به عمری، می کنم تعبیر این خواب خیالی را
[B][M1]شه آراید به چشم ناقصان تمثال خالی را
[M2]نمود رنگ و بو از پشم باشد شیر قالی را
[B][M1]به هم طومار زلف یار را، مشّاطه می پیچد
[M2]دل من، گرگشاید دفتر آشفته حالی را
[A]
[B][M1]به پیری می کشیم آسوده، بار زندگانی را
[M2]که صرف آن جوان کردیم، ایام جوانی را
[A]
[B][M1]حق تعلیم دارم، خوش قدانِ بوستانی را
[M2]که سرو از مصرع من یاد می گیرد، روانی را
[B][M1]سخنهای خسان، چون بانگ نی، باد است در گوشم
[M2]به یکدم می شناسم آشنایان زبانی را
[A]
[B][M1]نباشد ناقه ای جز شوق، مجنون الهی را
[M2]به دریا می رساند جذبه ی سیلاب، ماهی را
[B][M1]سر هرکس که از همّت، چو ادهم گردن افرازد
[M2]به نعلین گدایان می فروشد، تاج شاهی را
[A]
[B][M1]بلای جان، زبان تلخ باشد، اهل دعوی را
[M2]به کشتن می دهد زهری که در کام است افعی را
[B][M1]خیالِ قامت او را، به خاطر نقش می بستم
[M2]در آنروزی که فرق از هم نمی کردم الف بی را
[A]
[B][M1]خوش آن ساعت که، بر بالین خرامی، خاکساری را
[M2]به باد دامنی، از خاک برداری غباری را
[A]
[B][M1]ز دورم دید، اجازت داد عزم جان فشانی را
[M2]نگاهش زود می فهمد، زبان بی زبانی را
[B][M1]فرامش کاریش تعلیم دادم از سبکروحی
[M2]که زود از خاطر او رفتم و بردم گرانی را
[B][M1]نسیم آسا، امان از آفت واماندگی دارد
[M2]تواند گر کسی برداشت، بار ناتوانی را
[A]
[B][M1]نبود آرامشی، شیب و شباب زندگانی را
[M2]تپیدنهای دل موجی ست، آب زندگانی را
[A]
[B][M1]از سر من چرا کشد، سرو قد تو پای را
[M2]خاک ره تو کرده ام، فرق سپهرسای را
[B][M1]شعله به خس نمی کند، اینهمه سرگران وشی
[M2]تا به کی از کفم کشی، دامن کبریای را؟
[B][M1]سرمهٔ خامشی دهد، بلبل خوش نوای را
[M2]چون به سخن درآورم، خامهٔ مشکسای را
[A]
[B][M1]ز دوری خاطرم تنگ است و نتوانم رسید آنجا
[M2]گشاد دل در آن ابروست، قفل اینجا، کلید آنجا
[B][M1]رهم تا کوی او دور و ندارم طاقت پایی
[M2]رهی زافتادگی، چون جاده می باید کشید آنجا
[A]
[B][M1]غم دل از می و مطرب مرا فزود اینجا
[M2]ترانه را چه اثر؟ باده را چه سود اینجا؟
[B][M1]تو در کنار رقیبانی و من آه کشم
[M2]عجب که آتشم آنجا فتاده دود اینجا
[A]
[B][M1]سخنور چون شدی، خاموش بنشین چون نگین اینجا
[M2]گل شهرت بود، چون حرف باشد دلنشین اینجا
[A]
[B][M1]ترانه کرد صریر نیم، دراز اینجا
[M2]که دیگری نشود داستان طراز اینجا
[B][M1]درین دیار به حال هنر که پردازد؟
[M2]فتاده در عدم آباد، امتیاز اینجا
[B][M1]سماع دیر مغان کن، ز تار عود دلم
[M2]گشوده ناخن غم، پرده های ساز اینجا
[A]
[B][M1]نخواهد برد جان از رشک ما خصم عنود ما
[M2]سواد کلک ما مشک است، بر زخم حسود ما
[A]
[B][M1]هرزه دراست در رهش، سینه چاک چاک ما
[M2]گوشزد اثر نشد، نالهٔ دردناک ما
[B][M1]سرمهٔ چشم مور شد، سوده استخوان من
[M2]کم نگهانه تا بهکی می گذری ز خاک ما؟
[A]
[B][M1]که خواهد کرد یاد از خستگان بی نوا آنجا؟
[M2]شکایت نیست اینجا محرم ومهر و وفا آنجا
[B][M1]من سرگشته، دور از کوی جانان با که درسازم؟
[M2]دل آنجا، دلبر آنجا، مطلب آنجا، مدعا آنجا
[A]
[B][M1]از عکس رخش باده فروش است دل ما
[M2]آیینهٔ آن رهزن هوش است دل ما
[B][M1]از سطر جبینش، سخنم شد شکرآگین
[M2]تلخی چش آن چشمهٔ نوش است دل ما
[A]
[B][M1]با اشک روان، قطره زنان است دل ما
[M2]ازکهنه سواران جهان است دل ما
[B][M1]پرورده ز طفلی، عوض شیر، شرابش
[M2]در میکده ها، پیر مغان است دل ما
[B][M1]از سرو روانت چه خیال است، جدایی
[M2]در پای تو چون سایه روان است دل ما
[B][M1]از شورش دریا، نکند موج هراسی
[M2]پروردهٔ آشوب جهان است دل ما
[A]
[B][M1]ندید از گرد راهش، دیده هرگز سرمه واری را
[M2]ازین ره، کار دشوار است، چشم انتظاری را
[A]
[B][M1]به جان بستیم پیمان محبّت، عشوه سازی را
[M2]روان عاقبت محمود ما، دارد ایازی را
[A]
[B][M1]خاک آسوده، چو سیماب شد ازگریهٔ ما
[M2]آستین، حلقهٔ گرداب شد از گریهٔ ما
[B][M1]آنقدر نیست که بر دیدهٔ دشمن ریزیم
[M2]خاک این غمکده نایاب شد، ازگریهٔ ما
[B][M1]چه عجب گر فلک، از زاری ما گردد نرم؟
[M2]دل سنگین بتان، آب شد از گریهٔ ما
[A]
[B][M1]مپرس از شورش صحرای دل دیوانهٔ ما را
[M2]نمک سایی بود در دیده کار، افسانهٔ ما را
[B][M1]شراب آتش آلودی، حریفان در قدح دارم
[M2]درپن محفل که می بوسد لب پیمانهٔ ما را؟
[B][M1]به ما مگذار ساقی، تقوی دیرینهٔ ما را
[M2]به آتش شست و شو کن، خرقه پشمینه ما را
[A]
[B][M1]چراغ کلبهٔ درویش، نور ماه می باشد
[M2]به جام باده روشن کن شب آدینهٔ ما را
[A]
[B][M1]غم عشقت خلاص ازرنج دنیا می کند ما را
[M2]مذاق تلخ، تلخی ها گوارا می کند ما را
[B][M1]کند آیینه را روشن نظر، خاکستر گلخن
[M2]غبار کلفت ایام، بینا می کند ما را
[A]
[B][M1]جدایی نیست از لیلی، دل دیوانهٔ ما را
[M2]بود با کعبه ربطی در میان بتخانه ما را
[B][M1]اسیر جذبهٔ شمعی ست جان مضطرب حالم
[M2]کمند شعله در گردن بود، پروانه ما را
[B][M1]نمک در دیده ساید، شور عشق از خواب شیرینش
[M2]اگر راحت پرستی، بشنود افسانهٔ ما را
[A]
[B][M1]هم آغوش است، سیل خانه زادی منزل ما را
[M2]رگ ابر است مژگان، دیده دریا دل ما را
[B][M1]به هر لخت جگر از داغ حسرت دوزخی دارم
[M2]چه می دانی کدامین شعله می سوزد دل ما را؟
[B][M1]ز دور ای چرخ شوراختر، تماشا کن که روشن شد
[M2]چراغ از داغ هجر هم نشینان محفل ما را
[A]
[B][M1]تیغ نگه افتاده گران قاتل ما را
[M2]یارای تپیدن نبود، بسمل ما را
[B][M1]در طینتم آن مهر و وفایی که سرشتند
[M2]خشت سر خم می کند آخر، گل ما را
[B][M1]امّیدم از آن چشم سیه، بود نگاهی
[M2]دردا که تغافل کده کردی دل ما را
[A]
[B][M1]این است که دل برده و خون کرده بسی را
[M2]بسم الله اگر تاب نفس هست کسی را
[A]
[B][M1]کاش بیرون فتد از سینه دل زار مرا
[M2]کشت نالیدن این مرغ گرفتار مرا
[A]
[B][M1]ای که در کشتن عشاق درنگ است تو را
[M2]نیم بسمل شده مگذار که ننگ است تو را
[A]
[B][M1]افروخت بخت تیره، ز اشک مدام ما
[M2]چون داغ لاله، بی شفقی نیست شام ما
[A]
[B][M1]بهار آمد که می در جام میخوران شود پیدا
[M2]مرا از سینه، داغ لاله رخساران شود پیدا
[B][M1]مغنی، مصرع شوخی، ز من باید سراییدن
[M2]که شور میکشان، در بزم هشیاران شود پیدا
[A]
[B][M1]به بازاری که دلق میگساران می شود پیدا
[M2]بهای خرقه پرهیزگاران می شود پیدا
[B][M1]موثر جلوه سازی می کند جایی، اثر جایی
[M2]ز دلها دود این آتش عذاران می شود پیدا
[B][M1]چنین گر، گریه را از خوی او، در دل گره سازم
[M2]پس از مردن، ز خاکم چشمه ساران می شود پیدا
[B][M1]به مستی نغمه سنجی خوش بود، ساقی سرت گردم
[M2]چمن بشکفت وگلبانگ هزاران می شود پیدا
[B][M1]اگر بیگانه گردد چند روزی، روزگار از تو
[M2]عیار آشنایی های یاران می شود پیدا
[A]
[B][M1]داغ است و سینه در عشق، صبح و ستاره ما
[M2]خورشید سر برآورد، از جیب پارهٔ ما
[B][M1]از ناوک نگاهت، خاطر نشد تسلّی
[M2]بگذشت غافل از دل، مست گذارهٔ ما
[A]
[B][M1]گذرد گرم ز دل، آه سحرگاهی ما
[M2]باربر جاده نگردد، قدم راهی ما
[A]
[B][M1]به این شوخی اگر ریزد، سخن مستانه زان لبها
[M2]فرو ریزد، شکست توبه، از آغوش مشربها
[B][M1]چو ابر از فیض ریزش، گرمی حرص و هوا بشکن
[M2]علاجی از عرق کردن ندارد بهتر، این تبها
[A]
[B][M1]زهی ز خط تو خرّم، بهار مشربها
[M2]حلال بر همه کس خون توبه، زان لبها
[B][M1]چه جادوی ست ندانم؟ که می کند با دل
[M2]به یک کرشمه نگاه تو، طیٓ مطلبها
[B][M1]هوای ابر غنیمت بود، که می ترسم
[M2]نمک به باده کند، چشم شور کوکبها
[A]
[B][M1]ای از تو داغ بر جگر لاله زارها
[M2]سرگشته در هوای تو، بوی بهارها
[B][M1]در پا فتادهٔ سر زلف تو سروران
[M2]از دست رفتهٔ نگهت، اختیارها
[A]
[B][M1]این است، سرود من و بلبل به چمنها
[M2]فریاد ز بی مهری این عهدشکنها
[B][M1]نشنیده کس، از غنچهٔ مستور تو حرفی
[M2]امّا به زبانها زتو افتاده سخنها
[B][M1]روزی که دهد زلف تو، بر باد، غبارم
[M2]در خاک شود غالیه بو، جیب کفنها
[B][M1]چون خاک سر کوی تو گیرند در آغوش
[M2]در حشر نیارند ز جان یاد، بدنها
[A]
[B][M1]ای امّت نگاه تو، جادو خیالها
[M2]صحرانورد گردش چشمت، غزالها
[B][M1]افشانده اند بال و پر، از بس که می زنند
[M2]پر در هوای بام تو فرسوده بالها
[A]
[B][M1]آشفته چو من نبود، سنبل به گلستانها
[M2]شوریده سرم دارند، این طرّه پریشانها
[B][M1]شرح غم دل گوید، پروانه به خاموشی
[M2]بلبل به چمن سنجد، این پرده به دستانها
[B][M1]شور لب محبوبان، افزود ز عشق من
[M2]حق نمکی دارد، داغم به نمکدانها
[B][M1]لیلی کدهٔ دل را، گر راه نکردی گم
[M2]بیهوده نمی گشتی، مجنون به بیابانها
[A]
[B][M1]چو تر هرگز نگردید، از می وصل تو دامانها
[M2]ز مخموری بود خمیازه ای، چاک گریبانها
[B][M1]خیال توبه، نقشی بود بر آب فراموشی
[M2]در آن عهدی که با پیمانه می بستیم پیمانها
[A]
[B][M1]چه شد مهر جهان آرای من، آن گرم جوشیها
[M2]خوشا عهدی که با ما داشتی، پیمانه نوشیها
[B][M1]لباس پنبه، داغ لاله را در برنمی باشد
[M2]ز عاشق فطرتان، هرگز نیاید پرده پوشیها
[A]
[B][M1]نباشد دل چرا از لطف یار، امّیدوار امشب؟
[M2]به راهش قاصدی دارم، چو چشم انتظار امشب
[A]
[B][M1]شد قسمت خال تو،که مشک ختن ماست
[M2]بوسیدن آن لب، که زیاد از دهن ماست
[B][M1]مژگان تر، به هجر تو، ابر بهار ماست
[M2]در جوش داغ، سینهٔ ما، لاله زار ماست
[A]
[B][M1]شراب تشنه بسی موج زد، ایاغ کجاست؟
[M2]کباب سوختگی بوی زد، دماغ کجاست؟
[A]
[B][M1]فصل بهار عشق و تماشای اشک ماست
[M2]چشم سفید ما، کف دریای اشک ماست
[B][M1]مستی که پشت پا به جهان خراب زد
[M2]طوفان سیل بادیه پیمای اشک ماست
[B][M1]بر کف گرفته کاسهٔ دریوزه، از صدف
[M2]دریا گدای گوهر والای اشک ماست
[A]
[B][M1]دعوی گر جاهل، به بغل دشمن خود داشت
[M2]افعی به گریبان، ز رگ گردن خود داشت
[A]
[B][M1]روزی که غمزه اش به من خسته جنگ داشت
[M2]هر جای دل که دست نهادم، خدنگ داشت
[B][M1]می خواستم که خرقه به ساغر بیفشرم
[M2]ضعف خمار، دست مرا زیر سنگ داشت
[A]
[B][M1]با چشم سیر، نعمت دنیا چه حاجت است؟
[M2]تا آبرو به جاست، به دریا چه حاجت است؟
[B][M1]عمری ست کز تپانچه، رخی سرخ می کنیم
[M2]ما را به سرخ رویی صهبا چه حاجت است؟
[B][M1]ژولیده موی، بر سر ما تاج خسروی ست
[M2]شوریده را به افسر دارا چه حاجت است؟
[B][M1]زهر اجل، به کام من آب حیات ریخت
[M2]دنیاگزیده را به مسیحا چه حاجت است؟
[A]
[B][M1]مستی چشم یار، ز پیمانه خود است
[M2]خواب بهار، پردهٔ افسانهٔ خود است
[B][M1]غمهای مایه دار تو از دل نمی رود
[M2]این گنج شاهوار، به ویرانهٔ خود است
[A]
[B][M1]خار رهت، به روضهٔ رضوان برابر است
[M2]خاک درت، به چشمه ی حیوان برابر است
[B][M1]از شوخی نگاه تو آموختم سخن
[M2]هر نقطه ام، به چشم غزالان برابر است
[B][M1]خود را به چنگ لطمهٔ دنیا نیفکنی
[M2]این موجهٔ سراب، به طوفان برابر است
[A]
[B][M1]تا بود داغها، دل آزرده حال داشت
[M2]این مرغ پرشکسته، چمن زیر بال داشت
[B][M1]در گلشن از جمال تو، ای آفتاب روی
[M2]شبنم نبود، گل عرق انفعال داشت
[A]
[B][M1]کاو کاو مژه ی من به جگر خون نگذاشت
[M2]سینه ام داغ برای دل مجنون نگذاشت
[B][M1]حرکت در قلم نکته سراینده ی من
[M2]شوخی مصرع آن قامت موزون نگذاشت
[A]
[B][M1]تاراج صبر، دور نگاهش رواج داشت
[M2]وبرانه های دل، چقدرها خراج داشت
[B][M1]از نوشخند بوالهوس، امّیدوار شد
[M2]یاد زمانه ای که، تغافل رواج داشت
[A]
[B][M1]دامن فشاند و شمع مزارم به باد داشت
[M2]گویا همان شکایت عاشق به یاد داشت
[B][M1]چشم سفید گشته، مرا صبح وصل شد
[M2]از بس وفا به وعده او اعتماد داشت
[A]
[B][M1]در پرده دل، جلوه گری بار دگر داشت
[M2]پیمانه چشمم، می دیدار دگر داشت
[B][M1]از زلف نپرداخت به ما، پرتو رویش
[M2]این شمع دل افروز، شب تار دگر داشت
[A]
[B][M1]بیگانگی، به مشرب ما آشناتر است
[M2]خالی ز خلق، مجلس ما دلگشاتر است
[A]
[B][M1]غافل که سینه، آتش آهن گداز داشت
[M2]خون شد دلی که آن همه پیکان ناز داشت
[B][M1]او را از جور، نالهء عجزی که باز داشت
[M2]خون ستمکشان اسیرش به گردن است
[A]
[B][M1]آن روز، شب تیرهٔ ما هم سحری داشت
[M2]کز صبح بناگوش تو چشمم خبری داشت
[B][M1]آن هم شده چون داغ دل لاله به ما خشک
[M2]این کاسهٔ ما بود که خون جگری داشت
[A]
[B][M1]ایّام غمم، مرا بهار است
[M2]مژگان رگ ابر آبدار است
[B][M1]طرح عیشی چرا نریزم؟
[M2]دامان دلم پر از غبار است
[A]
[B][M1]به گلشنی که رخش، گوشهٔ نقاب شکست
[M2]به جای عارض گل، رنگ آفتاب شکست
[B][M1]میان درد تو، دارم نهان شکسته دلی
[M2]خوش است بخت سبویی که در شراب شکست
[B][M1]گرفته گرد کسادی، دکان زلف تو را
[M2]عبیر خط تو بازار مشک ناب شکست
[A]
[B][M1]نشئهٔ فیض، در آب و گِل درویشان است
[M2]جام جم، کاسه گدای دل درویشان است
[B][M1]ما برین در نه عبث تکیهٔ دولت زده ایم
[M2]صدرکونین، در منزل درویشان است
[A]
[B][M1]همدم سنجیده گفتاران، لب پیمانه است
[M2]آشنا رویی که دیدم، معنی بیگانه است
[B][M1]رَه غلط افتاده مجنون بیابان گرد را
[M2]منزل آرام، صحرای دل دیوانه است
[A]
[B][M1]هر سو که بود میل تو، جای تو همان است
[M2]هر چیز هوای تو، خدای تو همان است
[B][M1]از بیعگه هر دو جهان، آنچه پسندی
[M2]در آخر بازار، بهای تو همان است
[B][M1]زان عقده که در وی شکند ناخن تدبیر
[M2]در هم نشوی، عقده گشای تو همان است
[A]
[B][M1]دیوانه، عاقلانه به هامون گریخته ست
[M2]یعنی ز بیم خلق، به گردون گریخته ست
[B][M1]صیدی که بوی خون شنود، رام کی شود؟
[M2]خوبم ز دام دیدهٔ پرخون گریخته ست
[A]
[B][M1]بر لبم حرف دهان تنگ یار افتاده است
[M2]بخیهٔ راز نهان، بر روی کار افتاده است
[A]
[B][M1]روشن از حیرت دل شد که دلارایی هست
[M2]در بر این آینه را، آینه سیمایی هست
[B][M1]پای آوارگیم، رهبر دامن نشود
[M2]گر بجز کوی تو، پنداشته ام، جایی هست
[B][M1]وسعت آباد دل، افتاده حزین در پیشت
[M2]برو از خویش که خوش دامن صحرایی هست
[A]
[B][M1]بال و پر گر به اسیری نبود پروا نیست
[M2]گوشهٔ خاطر ما، هیچ کم از صحرا نیست
[B][M1]درکار خانهٔ دهر، چیزی به مدعا نیست
[M2]نعمت بود فراوان، جایی که اشتها نیست
[B][M1]با یاد قامت او، سازد دل شکسته
[M2]در دست پیر چیزی، زیباتر از عصا نیست
[A]
[B][M1]طوفان فتنه است و کسی دستگیر نیست
[M2]ساقی بیار کشتی می را، گزیر نیست
[B][M1]لخت جگر، همین به مذاق من آشناست
[M2]از خوان دهر، قوت دگر دلپذیر نیست
[B][M1]جز پیر می فروش که امروز بی ریاست
[M2]پیری ندیده ایم که، آبش به شیر نیست
[A]
[B][M1]چون شمع، بی سبب نفسم جانگداز نیست
[M2]داغم که حسن لاله رخان، دلنواز نیست
[B][M1]یک ره به تربتم قدمی می توان گذاشت
[M2]من خاک راه گشته ام، این وقت ناز نیست
[A]
[B][M1]زاهد خمیده است چو چنگ و ملول نیست
[M2]یک تار موی بر تن او بی اصول نیست
[B][M1]دارد ز مرشدان طریقت، خلیفه ها
[M2]ایمن به شهرها نتوان شد که غول نیست
[A]
[B][M1]مستمع گر نکند فهم، غم اینم نیست
[M2]سیر چشم سخنم، رغبت تحسینم نیست
[B][M1]زاده ی دل، همه حوران بهشتی نسبند
[M2]ذوق آرایش گفتار، در آیینم نیست
[A]
[B][M1]مدتی شد که در این بزم سخن سازی نیست
[M2]گوش چندان که دهم، زمزمه پردازی نیست
[B][M1]یا رب از زخم دلم زحمت مرهم بردار
[M2]غیر این روزنهٔ فیض، در بازی نیست
[B][M1]آنکه یک عمر، در این تنگ قفس داشت مرا
[M2]گیرم آزاد کند، قوت پروازی نیست
[A]
[B][M1]پی برده هر که، وادیِ دل جلوه گاه کیست
[M2]داند که چاک سینهٔ ما شاهراه کیست
[B][M1]هر کوچه ز انتظار تو، تار نظاره ای ست
[M2]هر جاده در ره تو، گریبان پاره ای ست
[B][M1]چون موج، سرگران گذرم ز آب زندگی
[M2]در سایهٔ قد تو،که عمر دوباره ای ست
[A]
[B][M1]نتوانست به موی کمر یار آویخت
[M2]ورنه پرگالهٔ دل، بر مژه بسیار آویخت
[B][M1]دل خون گشتهٔ پر داغ مرا چیست گناه؟
[M2]لاله، جایی که به آن گوشهٔ دستار آویخت
[A]
[B][M1]بی باده سیه مست، شب از یاسمن کیست؟
[M2]فیض سحر از سینهٔ گل پیرهن کیست؟
[B][M1]نظّاره، خیال کِه در آغوش کشیده ست؟
[M2]حیران نگهی، آینه دار بدن کیست؟
[B][M1]شد صفحهٔ من، جزیه ستان ورق گل
[M2]این مشک تر از ناف غزال ختن کیست؟
[A]
[B][M1]این داغ دلفروز ندانم چراغ کیست؟
[M2]وین چشم غوطه ور شده در خون، ایاغ کیست؟
[B][M1]در راه انتظار، سفید است دیده ها
[M2]تا شورپستهٔ تو، نمکسای داغ کیست؟
[B][M1]با آنکه یار مردمک دیدهٔ من است
[M2]نظّارهٔ گسسته عنان، در سراغ کیست؟
[A]
[B][M1]دو نان، به دل زنند سنان از زبان بحث
[M2]زه کرده اند از رگ گردن کمان بحث
[A]
[B][M1]دل از یادش، در آغوش من شیدا نمی گنجد
[M2]ز بس بالیده است این قطره، در دریا نمی گنجد
[A]
[B][M1]ز بی برگی، ره الفت دلم بر دوستان بندد
[M2]چمن پیرا، ره گلزار را فصل خزان بندد
[B][M1]سخن بیگانه باشد، بزم الفت آشنایان را
[M2]به هم چسبید چون لب، راه گفتار زبان بندد
[A]
[B][M1]کجا دلبستگی عاشق به حسن بی وفا دارد؟
[M2]که مانند گل رعنا، خزانی در قفا دارد
[A]
[B][M1]عشق در سینهٔ من، لاله ستان ها دارد
[M2]دل خون گشته ز داغ تو نشان ها دارد
[B][M1]همه کس، گرچه یقین کرده که پیمان شکنی
[M2]دل مسکین به وفا باز گمانها دارد
[A]
[B][M1]سامان پریشان دلی اندوخته دارم
[M2]زان طرّه که بر دوش و بر انداخته دارد
[B][M1]دوزخ به دل، از ناله برافروخته دارم
[M2]زان شعلهٔ قامت، که برافراخته دارد
[A]
[B][M1]آتشکده ای در جگر سوخته دارم
[M2]زان حسن گلوسوز، که بی ساخته دارد
[B][M1]ز نگار خط شوخ تر از جوهر شمشیر
[M2]بر آینه عارض پرداخته دارد
[A]
[B][M1]ز بی مهریّ او، داغم چراغ مرده ای دارد
[M2]گل حسرت کشی، نه خورده ای، نه برده ای دارد
[B][M1]نه تنها صرصر فریاد من، شوریده صحرا را
[M2]چو دریا چشم پرشورم، نمک پرورده ای دارد
[B][M1]به خاک من گذرکن، تا ببینی لاله زاری را
[M2]مزار خشک زاهد، سبزهٔ پژمرده ای دارد
[A]
[B][M1]شوریده سرم، طرهٔ پیچان تو دارد
[M2]آشفته دلم، زلف پریشان تو دارد
[B][M1]زبن گونه، فرومانده و بی تاب و توانم
[M2]پنهان چه کنم؟ سستی پیمان تو دارد
[A]
[B][M1]شکرخند دلم خواهش ز لعل می کشی دارد
[M2]خمار من تمنای شراب لب چشی دارد
[B][M1]حزین، از داغ خونگرم محبت، حیرتی دارم
[M2]که دستی بر دل هر کس نهادم آتشی دارد
[A]
[B][M1]گزند کوکب از کژدم فزون جان را زیان دارد
[M2]خدا از چشم این شب زنده داران در امان دارد
[B][M1]جهان افسرده است، اسباب عشرت از که می جویی؟
[M2]ز خامی، حرص پندارد، تنور سرد نان دارد
[A]
[B][M1]دگر خونابه دل، دیده را آلودنی دارد
[M2]می پرزور، اشک لاله گون پیمودنی دارد
[B][M1]به خوابم دولت بیدار می آید، از آن روزی
[M2]که چشمم در نظر بر آستانش سودنی دارد
[B][M1]چه شد چون شمع محفل گر تنم فرسودنی دارد
[M2]تف عشق بتان در سینه ام افزودنی دارد
[B][M1]به دل تا چند از خوناب حسرت، جرعه پیمایی؟
[M2]سرت گردم، شراب وصل هم پیمودنی دارد
[A]
[B][M1]تپش سینهٔ ما، بانگ درایی دارد
[M2]جادهٔ نالهٔ ما راه به جایی دارد
[B][M1]فیضی از میکدهٔ چشم تو برده ست مگر
[M2]جام آیینه، می هوش ربایی دارد
[B][M1]زیر تیغ تو به من دولت جاوید رسید
[M2]سایه گویا به سرم، بال همایی دارد
[B][M1]طبع وحشی سخنان، می رمد از هر طرفی
[M2]فهم هر مصرع ما، فکر جدایی دارد
[A]
[B][M1]عمر گذران، فکر مه و سال ندارد
[M2]چشم نگران، سیل به دنبال ندارد
[B][M1]از قهر تو، بیمی نبود بوالهوسان را
[M2]چشم تو پلنگیست که چنگال ندارد
[A]
[B][M1]با داغ محبت، دل دیوانه نسازد
[M2]دریاکش مخمور به پیمانه نسازد
[B][M1]خاطر نکند عشق، ز معموری ما جمع
[M2]تا جغد، به وبرانهٔ ما خانه نسازد
[A]
[B][M1]شراب خون من، آن مست را مخمور می سازد
[M2]کباب من لب شیرین او را شور می سازد
[B][M1]به قسمت گر نصیب خضر گردد، یک شب هجران
[M2]ره نزدیک عمر جاودان را، دور می سازد
[B][M1]چنین بی پرده چون بلبل، نمی گردید افغانم
[M2]مرا رسوا و مست، آن غنچه مستور می سازد
[A]
[B][M1]مریض زهد را آن روی آتشناک می سازد
[M2]که آتش خار را، از هستی خود پاک می سازد
[B][M1]به راهش با جفای ناکسان دارم شکیبایی
[M2]که بلبل تا گل آید، با خس و خاشاک می سازد
[A]
[B][M1]ز افسانه کی به شب، مژهٔ ما به هم رسد؟
[M2]از حرف و صوت، کی لب دریا به هم رسد؟
[A]
[B][M1]هرکس که نظر باز به آن زلف دوتا شد
[M2]درحلقهٔ زنجیر نظر بند بلا شد
[B][M1]هر ذرهٔ خاکیست جدا تشنهٔ خونی
[M2]رحم است بران قطره که از بحر جدا شد
[A]
[B][M1]سخن چون می سرایم، کلک شکربار می سوزد
[M2]گلوی این نی، از شیرینی گفتار می سوزد
[B][M1]دل از خامی چرا بندم، به برق عمر مستعجل؟
[M2]نفس در سینه ام، از گرمی رفتار می سوزد
[A]
[B][M1]رنگت به خون لاله، قدح در خمار زد
[M2]بوی تو، راه قافله نوبهار زد
[B][M1]خورشید را نگشته میسر درین بساط
[M2]نقشی که از رخ تو، دل داغدار زد
[A]
[B][M1]شراب لعلی آن نوش لب، به ما چه رسد؟
[M2]ز آب خضر، به ما خون گرفته ها چه رسد؟
[B][M1]چو نی فتاده مرا همدمی، به دم سردان
[M2]تن نحیف مرا تا ازین هوا چه رسد
[A]
[B][M1]بلاکش عاشقی کو با غم جانانه می سازد
[M2]ز جان سختی، دم شمشیر را، دندانه می سازد
[B][M1]گشاید گل به شبنم، گر چنین آغوش الفت را
[M2]به بلبل آشیان را غیرت، آتشخانه می سازد
[A]
[B][M1]نقاب آنجا که از رخسارهٔ جانانه برخیزد
[M2]برهمن از سر بت، گبر زآتشخانه برخیزد
[B][M1]به یک رنگی ز بس خو کرده ام، در کعبه گر میرم
[M2]خروش دلخراش شیون، از بتخانه برخیزد
[A]
[B][M1]قاصد سخنی از لب یارم نرسانید
[M2]ته جرعه شرابی، به خمارم نرسانید
[B][M1]دل داشت به حیرانی، ازبن بیشتر امّید
[M2]آواره ز خود کرد و به یارم نرسانید
[A]
[B][M1]آن قدر کرد تپیدن که به آرام رساند
[M2]فیض پرواز همین بود که تا دام رساند
[B][M1]خجل از فیض نسیمم که ز گلزار جهان
[M2]بوی یاسی به دماغ دل ناکام رساند
[B][M1]از تب عشق، به جان منت ساقی دارم
[M2]که ز تبخاله لبم را به لب جام رساند
[A]
[B][M1]آتشی گرمتر از آتش محرومی نیست
[M2]نخل حسرت، چقدر آرزوی خام کشید
[A]
[B][M1]به دنیا قدر ارباب مذلت بیش می باشد
[M2]کف سائل ز اعضای دگر، در پیش می باشد
[B][M1]شکایت نیست مطلب، چون جرس گر ناله پردازم
[M2]فغانی در نهاد سینه های ریش می باشد
[A]
[B][M1]در طمع، کام دل بی بصران می باشد
[M2]دیدهٔ کور، به دست دگران می باشد
[B][M1]رهنوردی که نه بر مرکب عقل است، سوار
[M2]همچو خر بنده، به دنبال خران می باشد
[A]
[B][M1]تذرو دل، اسیر سرو آزاد تو می باشد
[M2]بلای جان، قیامت جلوه شمشاد تو می باشد
[B][M1]به این شاد است خاطر، کز غم محنت کشان شادی
[M2]دل از غم خرابم، عشرت آباد تو می باشد
[A]
[B][M1]خون من تیغ تو آندم که به خاک افشاند
[M2]رشحه ای کاش بر آن دامن پاک افشاند
[B][M1]ثمر عالم ایجاد جز این نیست، که صبر
[M2]جگری خون کند و دیده به خاک افشاند
[A]
[B][M1]چر با سردی دی بلبلان را کینه می باشد؟
[M2]هوا گرم است ما را، تا نفس در سینه می باشد
[A]
[B][M1]دلم در زلف او، از سینه نالان بیشتر باشد
[M2]غم دیوانه، در شهر از بیابان بیشتر باشد
[B][M1]هجوم عاشقان از دور باش ناز، افزون شد
[M2]تو را در خانهٔ در بسته، مهمان بیشتر باشد
[B][M1]هوس چون بی نهایت شد، نماند جای آسایش
[M2]چو دریای کنار افتاده طوفان بیشتر باشد
[A]
[B][M1]نقش مراد دنیا، نقش بر آب باشد
[M2]روی زمین سراسر، دشت سراب باشد
[B][M1]مست گذاره باشد، چون گل سوار گردد
[M2]دولت همیشه اینجا، پا در رکاب باشد
[A]
[B][M1]سخنم چو هست، در دل نمک سراب باشد
[M2]چو رسد به یاد لعلش، به لبم شراب باشد
[A]
[B][M1]پریشان سنبلش، دیباچهٔ احوال من باشد
[M2]شب هجران او، چون سایه در دنبال من باشد
[B][M1]شفاعت سنجی طاعات، خواهد کرد در محشر
[M2]گناه عشق اگر در نامهٔ اعمال من باشد
[A]
[B][M1]خیالت مونس جان اسیران در بدن باشد
[M2]به غربت، آشنا هر کس که یابد، در وطن باشد
[A]
[B][M1]با دل غم آن رشک پری، ساخته باشد
[M2]با غنچه، نسیم سحری ساخته باشد
[B][M1]کج می نگرد خوش به سرا پای دو عالم
[M2]رندی که به بی پا و سری، ساخته باشد
[A]
[B][M1]خوشا چشمی که محو لذّت نظّاره ای باشد
[M2]ز مژگان، شبنم افشانِ گل رخساره ای باشد
[B][M1]مجزّا کرده ام دل را، به شورانگیز مکتبها
[M2]که تا در دست هر سیمین بری، سی پاره ای باشد
[A]
[B][M1]ز غیرت، آب گوهر نخل عزّت را به جو باشد
[M2]لب اظهار مطلب، آبشار آبرو باشد
[A]
[B][M1]آب دیده ام خونین، آهم آتشین باشد
[M2]عاشقم به کام دل، عاشق این چنین باشد
[B][M1]طعنه بر گنه کاران، ای بهشتیان مزنید
[M2]جنّت بنی آدم، حسن گندمین باشد
[A]
[B][M1]لب گویای من چون شمع، مقراض سخنها شد
[M2]زبان روشنم، افسانه ساز انجمنها شد
[B][M1]ز بس سر می زند ز اندیشه ام، یاد خط سبزش
[M2]ز نقش پای کلکم، صفحه ها رشک چمن ها شد
[A]
[B][M1]به رنگین جلوه ای در خون کشیدی، گوشه گیران را
[M2]ز شادی بخیه های خرقه ها چاک کفن ها شد
[B][M1]پر از مضمون عبرت مانده ام، پیچیده طوماری
[M2]ز پیری قامت فرسوده ام، صرف شکن ها شد
[A]
[B][M1]نخل مرا شکوفهٔ صبح امید شد
[M2]تا چشم انتظار به راهش سپید شد
[A]
[B][M1]ساقی مباد عیدی ما کوتهی شود
[M2]پیمانهٔ هلال پر از می، تهی شود
[B][M1]خود در عزای خویش نشیند به زندگی
[M2]بیمار عشق را، چو امید بهی شود
[A]
[B][M1]پایان ناز او چو به بیگانگی کشید
[M2]کار دل شکسته به دیوانگی کشید
[B][M1]بار غمی که می شکند کوه را کمر
[M2]قربان دل شوم که به مردانگی کشید
[A]
[B][M1]کی نشئهٔ صهبا، دل غمناک گشاید؟
[M2]می چون نتواند گره تاک گشاید
[B][M1]کار جگر سنگ، سپرداری دل نیست
[M2]چون شست ستم، غمزهٔ بی باک گشاید
[A]
[B][M1]آزاده، از حیات خود آزار می کشد
[M2]باری ست این، که دوش سبکبار می کشد
[B][M1]بر خصم تندخوست دلم، کورهٔ گداز
[M2]زین خون گرم، نیشتر آزار می کشد
[B][M1]تنها نه کفر زلف تو زد راه تقویم
[M2]زاهد به سبحه، رشتهٔ زنّار می کشد
[A]
[B][M1]جز آتش بهار هوا را که بشکند؟
[M2]جز می، طلسم توبهٔ ما را کِه بشکند؟
[B][M1]دست و دل شکسته ام از کار برده ای
[M2]بر عارض تو، زلف دو تا را که بشکند؟
[A]
[B][M1]آن کیست تا ز کار کسی عقده واکند؟
[M2]تقدیر نی به ناخن مشکل گشا کند
[B][M1]بر چشم مهر و مه ننهد پای، غیرتم
[M2]گردون گر استخوان مرا، توتیا کند
[A]
[B][M1]چهره نما که در چمن، شور هزار گل کند
[M2]طرّه گشا که در خزان، بوی بهار گل کند
[B][M1]سپند آتش خویشم، کسی دوا چه کند؟
[M2]به بی قراری من صبر بی نوا چه کند؟
[B][M1]حزین سوخته دل، می دهد به حسرت جان
[M2]زمانه عهد شکن، یار بی وفا چه کند؟
[A]
[B][M1]اگر یادم، چمن پرورد آغوشش نخواهد شد
[M2]سخن های من، از خاطر فراموشش نخواهد شد
[B][M1]اگر خورشید شوید روی خود در چشمهٔ کوثر
[M2]طرف با سینهٔ صبح بناگوشش نخواهد شد
[A]
[B][M1]به دنیا سر فرو ناوردنم بالین راحت شد
[M2]نظر پوشیدن از وضع جهان، خواب فراغت شد
[A]
[B][M1]نگاه خشم، چشم شوخ او را زیب دیگر شد
[M2]رگ تلخی درین بادام، شیرین تر ز شکّر شد
[A]
[B][M1]تا زلف تو بر دوش و برم سایه فکن شد
[M2]هر چاک دلم، جادهٔ صحرای ختن شد
[B][M1]دیدهٔ بخت سیاهم چو گران خواب شود
[M2]تیغ مژگان رسای تو سیه تاب شود
[B][M1]سر تسلیم، پی سجدهٔ مستانه به خاک
[M2]می گذارم، اگر ابروی تو محراب شود
[B][M1]مرا به خاک چو مژگان اشکبار شود
[M2]کفن پر آب تر از ابر مایه دار شود
[A]
[B][M1]همّت آن است که در پیش کرم، دون نشود
[M2]کف من از گهر آبله ممنون نشود
[B][M1]من جگر تشنهٔ آن تیغم و او صرفه شعار
[M2]دم آبی ندهد، تا دل من خون نشود
[A]
[B][M1]تقلید من فزونی یاران نمی شود
[M2]هرگز غبار، ابر بهاران نمی شود
[B][M1]لفظ مطیع و معنی بیگانهٔ من است
[M2]صیدی که رام شیر شکاران نمی شود
[A]
[B][M1]مباد، نفس ز قید خرد گشاده شود
[M2]بلاست چون سگ درّنده، بی قلاده شود
[B][M1]حریف درد تو اکنون نمی شود دل من
[M2]که زور باده، کهن چون شود زیاده شود
[A]
[B][M1]هما که بال و پر خویش سایبان تو دارد
[M2]اگر غلط نکنم پاس استخوان تو دارد
[A]
[B][M1]کی ترک مکر و حیله به احباب می کند؟
[M2]در شیر صبح، چرخ دنی، آب می کند
[A]
[B][M1]آن مشکبو غزال ز چشمم گذار کرد
[M2]چشم مرا چو نافهٔ مشک تتار کرد
[A]
[B][M1]صحرانورد وحشتم، آن خط و خال کرد
[M2]داغ مرا سیاهی چشم غزال کرد
[A]
[B][M1]این عشق تازه دیده به اشکم دچار کرد
[M2]خار خزان رسیدهٔ مژگان، بهار کرد
[A]
[B][M1]پریشانی ز احسان، بحر بی پایان نمی بیند
[M2]زیانی مایه دار همّت، از نقصان نمی بیند
[B][M1]چه سان آیم برون از دامن صحرای دلتنگی؟
[M2]غبارم جلوه گاهی در خور جولان نمی بیند
[A]
[B][M1]کسی درد سخن، تا دل نگردد خون چه می داند؟
[M2]رموز معنی از من پرس افلاطون چه می داند؟
[A]
[B][M1]چون نقش آن خط و خال، لوح خیال گیرد
[M2]از دفتر دل ما، اقبال، فال گیرد
[B][M1]سودای آن پری کرد، از دیده ها نهانم
[M2]هرکس خیال ورزد، شکل خیال گیرد
[B][M1]عیش ار به کام خواهی، نفس دنی ادب کن
[M2]سگ چون شود مودب، صیدش حلال گیرد
[A]
[B][M1]دل از وحشت سرای عالم غدّار می گیرد
[M2]که مست آسوده حال و محسب هشیار می ‎گیرد
[B][M1]دماغ افسرد از آن گلشن،که بر روی هوسناکان
[M2]قضا در می گشاید، رخنهٔ دیوار می گیرد
[A]
[B][M1]از روی لاله رنگ تو خون جوش می زند
[M2]بوی تو راه قافلهٔ هوش می زند
[B][M1]چون کاکلت، مدام نباشد سیاه مست
[M2]در صبح عارضت، می سرجوش می زند
[A]
[B][M1]این باخته نقشان که درین خانهٔ تنگند
[M2]چون مهره شطرنج به همسایه، به جنگند
[B][M1]برداشت صبا طرف نقاب تو، همانا
[M2]پیداست که گل های چمن باخته رنگند
[A]
[B][M1]یکایک از نظرم نور پیکران رفتند
[M2]ستاره های شب افروزم از میان رفتند
[B][M1]به زمهریر جهان، هم صفیر زاغانم
[M2]خزان رسید و گل افسرد و بلبلان رفتند
[B][M1]ز خون دل شکنم بعد از این خمار، مگر
[M2]به سنگ، لاله قدح زد که می کشان رفتند
[A]
[B][M1]گر چه در بزم جهان، گردن میناست بلند
[M2]یک سر و گردن از او نشئه صهباست بلند
[B][M1]می کند سلسلهٔ شور جهان کوتاهی
[M2]بس که آوازهٔ آن زلف چلیپاست بلند
[B][M1]فیض تشریف جنون بر قد رسوایی ما
[M2]کوتهی تا نکند دامن صحراست بلند
[B][M1]برسر منصب پروانگیت در محفل
[M2]شمع را تا به سحر گردن دعواست بلند
[A]
[B][M1]شور مستی از دل دیوانهٔ ما شد بلند
[M2]بانگ نوشانوش از میخانه ما شد بلند
[B][M1]سیل عشق آغاز ویرانی، نخست از ما نهاد
[M2]اول این گرد از دل دیوانه ما شد بلند
[B][M1]گشت کیفیت دو بالا از دل ما درد را
[M2]نشئه این باده از پیمانه ما شد بلند
[B][M1]نوحه کردن در جهان بر زندگی عادت نبود
[M2]اول این شیون ز محنت خانه ما شد بلند
[A]
[B][M1]تا حرفی از آن لعل می آلود برآمد
[M2]لخت دلم، از دیده نمک سود برآمد
[B][M1]از بس که دلم آتش عشق تو نهان کرد
[M2]رفتم نفس از سینه کشم، دود برآمد
[A]
[B][M1]از نالهٔ من خامه خوش آهنگ برآمد
[M2]وز نام بلندم، سخن از ننگ برآمد
[B][M1]آن نغمه،که زیر لب داوود شکستند
[M2]ما را ز نی خامه، به این رنگ برآمد
[B][M1]انصاف چو بگرفت عیار سخنم را
[M2]با لعل گران قدر تو همسنگ برآمد
[A]
[B][M1]سختی به ضعیفان جهان بی سبب آید
[M2]من بد کنم و زخم ندامت به لب آید
[B][M1]زاهد دمش افسرده چو صبح است، مبادا
[M2]خورشید تو را از نفس سرد تب آید
[A]
[B][M1]صفای عارضش، رنگ از رخ مهتاب بزداید
[M2]خیال خط او، از چشم مخمل خواب بزداید
[B][M1]وصال، از یاد سالک می برد غم های دیرین را
[M2]به دامن بحر، گرد از چهرهٔ سیلاب بزداید
[B][M1]سرت گردم، صبوحی کرده چاک پیرهن بگشا
[M2]که رنگ از سینهٔ خورشید عالمتاب بزداید
[A]
[B][M1]مکن کاری که حرفی از زبان من برون آید
[M2]شراری از لب آتش فشان من برون آید
[B][M1]زبان آتشین خواهد گزید، از شرمساری ها
[M2]به دعوی، شمع اگر با استخوان من برون آید
[B][M1]کلامش خون و بویش درد و رنگش لاله گون باشد
[M2]گلی کز وادی اشک روان من برون آید
[A]
[B][M1]به دل گفتم که خواهد غمزهٔ نامهربان آمد
[M2]چو رفت این بر زبانم، تیر ناگه بر نشان آمد
[A]
[B][M1]ز هر چاکی که دارد سینه من، بوی خون آید
[M2]که یک بو از هزاران رخنهء مِجمر برون آید
[A]
[B][M1]گیاه خرّمی از تربت پاکم نمی روید
[M2]گلی بی داغ دل، چون لاله از خاکم نمی روید
[A]
[B][M1]درنگ ازکاروان ما سبکباران نمی آید
[M2]قرار منزل از سیلاب رفتاران نمی آید
[B][M1]لبی چون غنچه گر خاموش بینی، گوش دل بگشا
[M2]که بوی خیر ازین بیهوده گفتاران نمی آید
[A]
[B][M1]مداوای جنون از دیده بی خواب می آید
[M2]کزو دایم به گوش من، صدای آب می آید
[B][M1]شبی در بزم بی سامان من ای همنشین، بنشین
[M2]چراغ داغ من کافیست، تا مهتاب می آید
[A]
[B][M1]وجود کاملان بر ناقصان دشوار می آید
[M2]اگر روح اللّه است او نیز، بر خر بار می آید
[B][M1]لب صاحب سخن، بی گل عذاران غنچه می باشد
[M2]که بلبل در بهاران، بر سرگفتار می آید
[B][M1]گلو شیرین کند نی را، نوای لعل نوشینش
[M2]سخن سازی، از آن لبهای شکربار می آید
[A]
[B][M1]ز معراج خریّت، خواجه سنگین بار می آید
[M2]به تمکین تمام، این خرس از کهسار می آید
[A]
[B][M1]ز هجران کار دلتنگی به سامان دیر می آید
[M2]که دست ناتوانم، تا گریبان دیر می آید
[B][M1]به رنگ شمع می سازم، به آه سینه سوز خود
[M2]به گوشم نالهٔ مرغ سحر خوان دیر می آید
[A]
[B][M1]در آن محفل که شمع من، تجلی ساز می آید
[M2]اگر طور است، چون پروانه در پرواز می آید
[B][M1]ضعیفی ها فکنده ست از نواسنجی زبانم را
[M2]کنون چون نی، همین از گوش من آواز می آید
[B][M1]حزین از شعر سرجوش فغانی می گساری کن
[M2]که از گفتار او کار می شیراز می آید
[A]
[B][M1]با سفلگان شراکت روزی، زیان بود
[M2]سگ دشمن گدایی یک پاره نان بود
[B][M1]در بزم وصل، طاقت عاشق حریف نیست
[M2]ربط من و تو، صحبت ماه و کتان بود
[B][M1]مکتوب من به کوی تو، طومار ناله ای ست
[M2]مطلب نگار من، قلم استخوان بود
[A]
[B][M1]دمهای زنده را، از اجل کی زیان بود؟
[M2]گیرم چو خود کناره، سخن در میان بود
[B][M1]کو آن زبان که صرف سپاس زبان کنم؟
[M2]مفتاح گنج خانهٔ معنی، زبان بود
[A]
[B][M1]امشب که از نظر مه من درگذاره بود
[M2]از داغ پیکرم، فلک پر ستاره بود
[B][M1]جرم محبّت اینهمه رنجش نداشته ست
[M2]از چشم ما مبین، که گناه نظاره بود
[A]
[B][M1]مرنج از طعنهٔ خصم و مکن عرض کمال خود
[M2]که خود عیب و هنر، بهتر کند اظهار حال خود
[A]
[B][M1]در بهاری که مرا بال و پرافشانی بود
[M2]بی تو گل در نظرم، لالهٔ پیکانی بود
[B][M1]من بتخانه نشین را ز چه رو کرد خراب
[M2]کفر زلف تو، که آشوب مسلمانی بود؟
[A]
[B][M1]خجل چون بید مجنون گشتم از نشو و نمای خود
[M2]ز قدّ پرشکن گردیده ام زنجیر پای خود
[B][M1]منه تا می توانی در سرای عاریت، پا را
[M2]شکوه مسند جمشید دارد بوریای خود
[B][M1]چه از بیگانه می جویی رسوم آشنایی را؟
[M2]به عمری ای وفا دشمن، نگشتی آشنای خود
[A]
[B][M1]تشنه کامان حسد خون مرا نوشیدند
[M2]کهنه شد، بس که هنرهای مرا پوشیدند
[A]
[B][M1]گهر چون سفته گردد، همچو اشک از دیده ها افتد
[M2]شود هر کس درین بازار بینا، از بها افتد
[A]
[B][M1]شود چون جوهر آیینه پیدا، تار می افتد
[M2]نگردد روشناس آنکس که جوهردار می افتد
[B][M1]کند یغما نگاه ناتوان او توانایی
[M2]به بستر بوی گل، زان نرگس بیمار می افتد
[A]
[B][M1]عزلت طلب از پایهٔ اقبال نیفتد
[M2]تنها رو این مرحله، دنبال نیفتد
[B][M1]پرواز بلندی ست فراز دو جهانش
[M2]مرغی که به دام شکن بال نیفتد
[A]
[B][M1]ز شیرین کاری من، بیستون آباد می گردد
[M2]قلم در پنجهء من تیشه فرهاد می گردد
[B][M1]صبا بفرست، اگر مکتوب و قاصد نیست رسم تو
[M2]به بوی التفاتی خاطر ما شاد می گردد
[B][M1]هوا را گر چنین می پرورد نفس هوش پیشه
[M2]جهان پروانهٔ ما، آسیای باد می گردد
[A]
[B][M1]نمی دانم چه سودا در سر مخمور می گردد
[M2]که داغم از نگاه تنگ چشمان شور می گردد
[B][M1]اگر یابد کسی از وسعت آباد دل، آگاهی
[M2]به چشمش دامن صحرای امکان گور می گردد
[B][M1]چه شهد است این که در زیر نگاه، ای رخنه گر داری؟
[M2]ز مژگان تو دل ها خانهٔ زنبور می گردد
[A]
[B][M1]دل از قفس سینه، دم سرد برآورد
[M2]شور از همه مرغان چمن گرد، برآورد
[B][M1]تا حوصلهٔ جور تو را داشته باشم
[M2]ایام مرا حادثه پرورد، برآورد
[B][M1]معذورم اگر همسر یاران، نیم امروز
[M2]تقدیر چه سازم که مرا مرد برآورد
[A]
[B][M1]زلف سیهش، آتش بیداد برآورد
[M2]دود از شکن طرّهٔ شمشاد برآورد
[B][M1]برخاست مرا از قفس سینه صفیری
[M2]شور از دل مرغان چمن زاد برآورد
[B][M1]رخساره نمودیّ و مرا مردمک چشم
[M2]در دیده سپندی شد و فریاد برآورد
[A]
[B][M1]ترسم که بر لبی، سخن آن میان رود
[M2]مضمون بسته ایست، چرا رایگان رود؟
[A]
[B][M1]دلم، شب بر خس و خاشاک کویش تا سحر غلتد
[M2]چو آن شبنم که درگلزار، برگلهای تر غلتد
[B][M1]نه پای رفتن و نی دست دامنگیریش دارم
[M2]درین بی دست و پایی ها، مگر اشکم به سر غلتد
[B][M1]درین بزم آن قدر از خود، ز خودکامی طمع دارم
[M2]کزین پهلو سپند من، به پهلوی دگر غلتد
[B][M1]سرت گردم، مکن منع از تپیدن، نیم بسمل را
[M2]رسد عاشق به آرامی، چو در خون جگر غلتد
[A]
[B][M1]تن سختی کشم چون در خروش آید، روان رقصد
[M2]دل شوریده ز آواز شکست استخوان رقصد
[B][M1]به ذوقی می تپد در سینه دل کز صبر عاری شد
[M2]متاع خود به غارت دادهٔ ما در دکان رقصد
[B][M1]سماع خانقاهی نیست حاجت وجد مستان را
[M2]دل شوریده ام در یک زمین با آسمان رقصد
[A]
[B][M1]ساغر ای عشق به اندازهٔ مخمور بیار
[M2]خون به جوش آمده ما را، می منصور بیار
[B][M1]داغ گرمی که کند بر سر خورشید خراج
[M2]به قیامتکدهٔ سینهٔ پرشور بیار
[A]
[B][M1]تیغ ستمت از می پرزور گران تر
[M2]از نشئهٔ خون شد، سر منصور گران تر
[B][M1]بر خاطر آزردهٔ من بی غمی امروز
[M2]از ترک شراب است به مخمور گران تر
[B][M1]بر همّت من منت یک حبهٔ دونان
[M2]از کوه بود بر کمر مور، گران تر
[B][M1]سنگینی تن بیش شد از طول حیاتم
[M2]این بار گران شد ز ره دور گران تر
[A]
[B][M1]سیمین عذار اوست، ز خط خوش عیارتر
[M2]آیینه در نقاط بود بی غبارتر؟!
[A]
[B][M1]چمن، به سایه نشینان خرمی بگذار
[M2]بیا به تربت ما، خاک بی غمی بگذار
[B][M1]به بانگ نالهٔ ما می توان خروشیدن
[M2]به بلبلان چمن، رسم همدمی بگذار
[A]
[B][M1]کنون ز تربتم ای شوخ، سرگران مگذر
[M2]به شمع کشتهٔ خود آستین فشان مگذر
[B][M1]مباد توده ی خاکسترم به باد دهی
[M2]ز خاک سوخته ات، آتشین عنان مگذر
[A]
[B][M1]می آید از کوی مغان طرز طربناکش نگر
[M2]صبح قیامت می دمد، پیراهن چاکش نگر
[A]
[B][M1]با آنکه نیست از تو بتی دلنوازتر
[M2]از روز حشر، شد شب هجرم درازتر
[B][M1]دل شکوه از کدام جفای تو سر کند؟
[M2]هر شیوهٔ تو از دگری جانگدازتر
[A]
[B][M1]گرفتار تو را در دور خط، شد کام جان خوشتر
[M2]اسیران را قفس در شب بود از آشیان خوشتر
[A]
[B][M1]ای زلف، پریشان شدگانیم، خبر گیر
[M2]ای چاک گریبان، شب ما را به سحر گیر
[B][M1]از کم سخنی های تو زهر است به جامم
[M2]بگشای لب و تلخی کامم به شکر گیر
[A]
[B][M1]ز خط شده ست عذارش بنفشه زار امروز
[M2]کرشمهٔ عجبی می کند بهار امروز
[B][M1]گرفته ام به سخن لعل می چکانش را
[M2]به خون توبه چرا نشکنم خمار امروز؟
[A]
[B][M1]یک ره درآ به دیده و مستی بهانه ساز
[M2]وین اشک لاله رنگ، شراب شبانه ساز
[B][M1]مژگان ز فرقت تو به هم آشنا نشد
[M2]یکبار هم در این خس و خار آشیانه ساز
[A]
[B][M1]دل طلب کرد، از آن غمزه، عتابی که مپرس
[M2]به اشارت نگهش داد جوابی که مپرس
[B][M1]یک تبسّم، دل مخمور مرا برد ز دست
[M2]در قدح لعل لبش داشت شرابی که مپرس
[A]
[B][M1]خون گر نخورد زان لب میگون، چه کند کس؟
[M2]مژگان تر و لب تشنه و دل خون، چه کند کس؟
[B][M1]از دست برون رفته عنان داری اشکم
[M2]طوفان بهار است، به جیحون چه کند کس؟
[A]
[B][M1]بسته پای چو من بی پر و بالی که مپرس
[M2]زیر لب دارم ازین عقده، سؤالی که مپرس
[B][M1]جلوهٔ شمع تجلّی، شب هجران تو داشت
[M2]با خیال تو، مرا بود وصالی که مپرس
[B][M1]رخت از آن کوی پی عزم سفر می بستم
[M2]دل به دامان من آویخت، به حالی که مپرس
[A]
[B][M1]از چرخ تنک حوصله، پروا چه کند کس؟
[M2]با دشمن نامرد، مدارا چه کند کس؟
[B][M1]دل کندن و کام دل ازو، هر دو محال است
[M2]با قحبهٔ مستورهٔ دنیا چه کند کس؟
[A]
[B][M1]غنچه دیدی و دل تنگ ندیدی، افسوس
[M2]روی گل دیدی و نیرنگ ندیدی، افسوس
[B][M1]ای که در سایهٔ گل خواب فراغت داری
[M2]تپش مرغ شب آهنگ ندیدی، افسوس
[A]
[B][M1]نمی کشد، دل ما را به دام و دانهٔ خویش
[M2]رهین منّتم، از زشتی زمانه خویش
[B][M1]به دیر و کعبه نیارم سر نیاز فرود
[M2]مرا که خاک مراد است، آستانهٔ خویش
[B][M1]خوش است بلبلم از عیش جاودانهٔ خویش
[M2]که دارم از گره بال خویش، دانهٔ خویش
[B][M1]شراب در نظر مستیم سراب نماست
[M2]لبم تر است ز شادابی ترانهٔ خویش
[A]
[B][M1]نمی بینم به مسجد رونق، از دلمرده اصحابش
[M2]همان به، شیشهٔ می را کنم قندیل محرابش
[B][M1]بر آن نازک بدن، دل در برم چون بید می لرزد
[M2]پرستاران کنند از برگ گل، گر بستر خوابش
[A]
[B][M1]برده شوریدگیم از خود و صهبا در پیش
[M2]طرفه سیلی ست به دنباله و دریا در پیش
[B][M1]سرو نازت، چو به گلگشت گلستان آید
[M2]سر ز خجلت فکند، نرگس شهلا در پیش
[A]
[B][M1]لقمه ای را ممسک از آزادگان دارد دریغ
[M2]از هما، این سگ ز خسّت، استخوان دارد دریغ
[B][M1]با کدام امّید دیگر، زندگانی کس کند؟
[M2]تیغش آبی از گلوی تشنگان دارد دریغ
[A]
[B][M1]سرفرازی طلب از همّت مردانهٔ عشق
[M2]داغ خورشید بود بر سر دیوانهٔ عشق
[B][M1]نیست جز سینهٔ تفسیدهٔ این سوخته دل
[M2]سرزمینی که در آن سوخته شد دانهٔ عشق
[A]
[B][M1]ای آنکه زدی بر قدح، امروز مرا سنگ
[M2]فرداست درین راه، کند پای تو را لنگ
[B][M1]در رهگذر بال فشانان مفکن دام
[M2]ترسم که تو را سخت فشارد، قفس تنگ
[A]
[B][M1]فرش داغ، ار نشود بستر بیماری دل
[M2]سنگ فرسوده شود زیر گرانباری دل
[B][M1]بارها از نفسم بیضهٔ فولاد گداخت
[M2]عقده ای عشق ندیده ست به دشواری دل
[A]
[B][M1]در بتکده نامحرم و در کعبه غریبم
[M2]آیا که حوالت به کجا کرده نصیبم؟
[B][M1]مفتی، ز اصول و ز فروعم خبری نیست
[M2]یک مسأله جز عشق، نیاموخت ادیبم
[B][M1]من حوصله ساز ستم عشق نبودم
[M2]از عشوه دلم دادی و از جلوه، فریبم
[A]
[B][M1]به عشق روی تو، چون لاله داغ می طلبم
[M2]گدای کوی مغانم، ایاغ می طلبم
[B][M1]شبی به خواب من تیره روزگار بیا
[M2]سیاه خیمه نشینم، چراغ می طلبم
[A]
[B][M1]ز پی بیگانه خویی را، به امّید وفا افتم
[M2]به دام صد بلا از یک نگاه آشنا افتم
[B][M1]بود چون سایه در پای تو، هستی خاکساران را
[M2]مباد آن روز کز سرو سرافزازت جدا افتم
[A]
[B][M1]در کشور ایجاد، ندانم چه گلستم
[M2]دانم که صنمگاه بتان چگلستم
[B][M1]من بعد، بود دست من و چاک گریبان
[M2]نه دامن دلدار به دست و نه دلستم
[A]
[B][M1]من نازک دل از زخم زبان بسیار می رنجم
[M2]ز خنجر بیشتر، از حرف پهلودار می رنجم
[B][M1]اگر بیجا، ز من گردون ناهنجار می رنجد
[M2]نمی رنجم، ز طبع زودرنج یار می رنجم
[A]
[B][M1]غبار گشتم و سرگشته وار می گردم
[M2]هنوز گرد سر انتظار می گردم
[B][M1]به این فسردگی، از هجر گلعذارانم
[M2]اگر خزان بگذارد، بهار می گردم
[B][M1]ترحمی،که چو پروانه ی برون از بزم
[M2]به گرد کوی تو، امّیدوار می گردم
[A]
[B][M1]به راه آن وفا دشمن، سر و جان شاد می دادم
[M2]دل نامهربانش را، مروت یاد می دادم
[B][M1]ندارم قوت آهی، نفس در سینه می دزدم
[M2]اگر می شد، غبار خاطری بر باد می دادم
[A]
[B][M1]نشود گشاده چون نی، گرهی ز کار دردم
[M2]چه گلی شکفته گردد به هوای آه سردم؟
[A]
[B][M1]حاصلی که خرمن شد، نذر خوشه چین دارم
[M2]برق اگر سری نکشد، آه آتشین دارم
[A]
[B][M1]صبوحی می کند تکلیف، کز می کام بردارم
[M2]چو گردون سبحه را از کف گذارم، جام بردارم
[B][M1]زمینگیرم چنان بر خاک کوی او که پهلو را
[M2]نشد چون نقش پا، از بستر آرام بردارم
[A]
[B][M1]شمع سان، دیده پرآتش مژه پرنم دارم
[M2]داغها بر جگر، از الفت مرهم دارم
[B][M1]نسبم کاش چو یاران دگر جعلی بود
[M2]غم عالم ز نسب نامهٔ آدم دارم
[A]
[B][M1]خموشم چون قلم امّا، نوا در آستین دارم
[M2]نی شیون طرازم، ناله ها در آستین دارم
[B][M1]به سوز و ساز عشقم، شمع محفل می توان گفتن
[M2]که من هم گریه و هم خنده را در آستین دارم
[B][M1]تو می دانی که از مستی، چه خونها در دلم کردی
[M2]اگر چون شیشه، خونین گریه ها در آستین دارم
[A]
[B][M1]زد نقش سخن سکهٔ جاوید به نامم
[M2]از صفحهٔ دلها نشود محو، کلامم
[B][M1]نوری ست عیان، در نظر حرف شناسان
[M2]هر مردمک نقطه ی خورشید، غلامم
[B][M1]نظاره کن امروز، گلستان ارم را
[M2]در جلوه گه خامهٔ طاووس خرامم
[B][M1]هر لفظ حزین خانهٔ صد شاهد معنی ست
[M2]لیلی کده ها جلوه دهد طرف خیامم
[A]
[B][M1]قناعت چون گهر، با ساغر و مینای خودکردم
[M2]چو چشم خوش نگاهان، مستی از صهبای خود کردم
[B][M1]نمی آید ز رشک، از سینه تا لب هرگز آوازم
[M2]دلم هر شیونی می خواست در صحرای خود کردم
[A]
[B][M1]دمد از چاکهای سینه شیون، تا نفس دارم
[M2]که چون دل، بلبل شوریده حالی در قفس دارم
[B][M1]نشد آسودگی حالی، نصیب کاروان ما
[M2]به هر وادی خروش دلخراشی، چون جرس دارم
[B][M1]عجب رسمی ست شهرستان دنیا را تماشا کن
[M2]که تنها من همین هشیارم و از پی عسس دارم
[A]
[B][M1]نه یاد مصر و نه پروای کاروان دارم
[M2]عبیر پیرهن، آن خاک آستان دارم
[B][M1]چو شمع، تا شده ام روشناس محفل او
[M2]تبی چو آتش سوزان در استخوان دارم
[A]
[B][M1]ز شمع خامه، هر جا در میان افسانه اندازم
[M2]شرر در دامن بال و پر پروانه اندازم
[A]
[B][M1]جز وصل علاج دل بیچاره ندارم
[M2]امّا چه کنم؟ طاقت نظّاره ندارم
[B][M1]تا دسترسم بود، زدم چاک گریبان
[M2]شرمندگی، از خرقهٔ صد پاره ندارم
[B][M1]انصاف ده، ای شیشهٔ طاقت زده بر سنگ
[M2]آخر به بغل دل بودم، خاره ندارم
[A]
[B][M1]به هرگلشن که شور از شیون مستانه اندازم
[M2]لباس غنچه را، چاک از دل دیوانه اندازم
[B][M1]سمندر مشربم، افسردگی شوقم نمی داند
[M2]به هر داغی که سوزم، طرح آتشخانه اندازم
[A]
[B][M1]از دل، به فرات مژه راهی ست چه سازم؟
[M2]بخت سیهم، ابر سیاهی ست چه سازم؟
[A]
[B][M1]به صد شوریدگی، از بزم آن بی باک برخیزم
[M2]نشینم غنچه و چون گل، گریبان چاک برخیزم
[B][M1]غبار من فرو خفته ست در راهت، به امیدی
[M2]اگر پا بر سر خاکم نهی؛ از خاک برخیزم
[A]
[B][M1]زبان و سود، شد در عشق بی پروا فراموشم
[M2]خیال آخرت، گردید چون دنیا فراموشم
[B][M1]گِل کوثر زنم از بی نیازی بر در جنّت
[M2]نخواهد شد اگر در محشر، استغنا فراموشم
[A]
[B][M1]از ضعف مشکل آید، چون می برد ز خویشم
[M2]بالین خواب سازد، از مخمل فرنگم
[B][M1]کلکم کند به نیرنگ، پرداز چهرهٔ گل
[M2]مشاطّهٔ بهار است، افکار نیمرنگم
[A]
[B][M1]ز ابر دیده در هر گل، زمین کشته ای دارم
[M2]به کف تسبیح و با زنّار ترسا رشته ای دارم
[B][M1]تو در صحن چمن، با بانگ مطرب میگساری کن
[M2]که من در کوه و صحرا، آه خون آغشته ای دارم
[B][M1]مرا تبخاله بر لب زد، شراب آتش آلودی
[M2]تو درکش گر توانی، جام از کف هشته ای دارم
[A]
[B][M1]با ماست، لطف چشم تغافل پناه،کم
[M2]حسرت پر و امید فراوان، نگاه کم
[B][M1]دل را مده به غمزهٔ مژگان که خسروان
[M2]آلوده اند پنجه به خون سپاه،کم
[B][M1]در محفل زمانه، چو شمعیم در گداز
[M2]تا تن به جا بود، نشود اشک و آه کم
[A]
[B][M1]شکایت نیست، مطلب ناله آهنگ است می نالم
[M2]ز دل تنگی نمی نالم، دلم تنگ است می نالم
[A]
[B][M1]بیهوده نگشتم به سراپای دو عالم
[M2]منظور تو بودی ز تماشای دو عالم
[B][M1]خم کردن سر، بهر طمع، طاعت بُت بود
[M2]یک سجده نکردم به تمنّای دو عالم
[A]
[B][M1]ز رنگش، اشک گلگون بادهٔ نابی ست در چشمم
[M2]نگاه از یاد آن لب، عالم آبی ست در چشمم
[B][M1]نصیب دیده ام تا دولت بیدار معنی شد
[M2]سواد هر دو عالم، صورت خوابیست در چشمم
[A]
[B][M1]دل و جان نژند را مانم
[M2]خاطر مستمند را مانم
[B][M1]داده دهرم به رایگان بر باد
[M2]پند ناسودمند را مانم
[B][M1]بر سراپای خویش چون نگرم
[M2]یک دل دردمند را مانم
[A]
[B][M1]نکرد عشق تو، مطلب روای خویشتنم
[M2]ستارهٔ سوختهٔ داغ های خویشتنم
[A]
[B][M1]خزان چه می برد از نوبهار رنگینم؟
[M2]گل همیشه بهار است، داغ دیرینم
[B][M1]فتاده است به بی نسبتان مدار مرا
[M2]فلک چو مصرع برجسته، کرده تضمینم
[A]
[B][M1]آسان به جلوه های تو، از جا نمی روم
[M2]برپاست محشر و به تماشا نمی روم
[B][M1]تعظیم سفله، پست کند قدر مرد را
[M2]از جا، به آمد آمد دنیا، نمی روم
[A]
[B][M1]چو سایه در قدم سرو خوش خرام توام
[M2]ز خویش و از همه آزاده ام، غلام توام
[B][M1]ز داغ عشق، کشیدم پیاله چون خورشید
[M2]غم خمار ندارم، که مست جام توام
[A]
[B][M1]سیاهی را، به اشک از دیدهٔ خود کام می شوبم
[M2]رخش را کعبه دانم، جامهٔ احرام می شویم
[B][M1]به خون توبه، زهد خشک، آلوده ست دامان را
[M2]ردای خانقاهی در می گلفام می شویم
[B][M1]نیاز دل، غرور ناز او را سرگران دارد
[M2]نگاه از چشم می دزدم، ز لب پیغام می شویم
[A]
[B][M1]رنگین شد از رخت، چو رگ گل، نظاره ام
[M2]بوی تو می دمد، ز دل پاره پاره ام
[A]
[B][M1]ز دل برخاست شوری، دیدهٔ داغ درون روشن
[M2]گرفتم جای مجنون، چشم صحرای جنون روشن
[A]
[B][M1]زانوی بی کسی هاست، بالین خستهٔ من
[M2]شد مومیایی دل، رنگ شکستهٔ من
[B][M1]پاس ادب به عاشق، نگذاشت اختیاری
[M2]کاری نمی گشاید، از دست بستهٔ من
[A]
[B][M1]نماید بی سبب حاصل، مسبب مدعای من
[M2]چو موج آید به ساحل، کشتی بی ناخدای من
[B][M1]به دنیا، خانهٔ از نقش پا برچیده ای دارم
[M2]چه خواهد برد سیلاب حوادث، از سرای من
[A]
[B][M1]نهانی کرده ای یغما، دل من
[M2]کجا بردی؟ چه کردی با دل من؟
[B][M1]گرانبار تغافلها نگاهت
[M2]سبکدوش تمناها، دل من
[A]
[B][M1]باده بیار و هوش را، از سر ما روانه کن
[M2]زاهد خرقه پوش را، مست می مغانه کن
[B][M1]چند به باد می دهی، طرهٔ ترهات را؟
[M2]واعظ شهر نیستی، زمزمه، عاشقانه کن
[B][M1]غازهٔ افتخارکش، ناصیهٔ نیاز را
[M2]صدر نشین عشق شو، سجدهٔ آستانه کن
[B][M1]گوشهٔ چشم عشوه ای از تو به کار می خوش است
[M2]رطل گران باده را، لجهٔ بیکرانه کن
[B][M1]رهبر سالکان بود، سلسلهٔ ارادتی
[M2]طّرهٔ خم به خم بکش، زلف مراد شانه کن
[A]
[B][M1]لخت دل با سینه از اشک مدام آمد برون
[M2]این کباب آخر ز آتشخانه، خام آمد برون
[B][M1]گشت با زخم نمایان، سینهٔ صبح آشنا
[M2]شب که تیغ نالهٔ من، از نیام آمد برون
[A]
[B][M1]صید از حرم کشد، خم جعد بلند تو
[M2]فریاد از تطاول مشکین کمند تو
[B][M1]شد رشک طور از آمدنت کوی عاشقان
[M2]بنشین، که باد خردهٔ جان ها سپند تو
[B][M1]مشکل شده ست کار دل از عشق و خوش دلم
[M2]شاید رسد به خاطر مشکل پسند تو
[A]
[B][M1]ز تکبیر فنا، حاضر نشد وقت نماز تو
[M2]به شور حشر، میدان می دهد خواب دراز تو
[A]
[B][M1]دارم دلی دو نیم، ز تیغ زبان تو
[M2]زخمم، نمک چش لب شکرفشان تو
[B][M1]جان رفت از میان و به کین بسته ای کمر
[M2]نتوان برید، الفت تیغ از میان تو
[A]
[B][M1]صفای وقت، ز دل های بی غبار بجو
[M2]طراوت از نفس پاک نوبهار بجو
[B][M1]شکسته حال و پریشان دل و سیه بختم
[M2]مرا به حلقهٔ آن زلف تابدار بجو
[B][M1]کنار جدول و جو، جای تشنه کامان است
[M2]لب مرا، به لب تیغ آبدار بجو
[A]
[B][M1]عریان ز صافی طینتی، از پردهٔ نیرنگ شو
[M2]چون آب در باغ جهان، با خار وگل همرنگ شو
[B][M1]بشکن به دل تا می توان، نیش زبان دشمنان
[M2]با این سبک مغزان که گفت ای خیره سر همسنگ شو؟
[A]
[B][M1]ای تهیدست، به امّید و امل غره مشو
[M2]مزرعی را که نکشتی، نتوان کرد درو
[B][M1]من تنک مایه ام و پیر مغان مستغنی
[M2]وای اگر خرقهٔ سالوس نگیرد به گرو
[A]
[B][M1]به دنبال خرام آن پری رو
[M2]رمیدن می رود از یاد آهو
[B][M1]بود ادبار دنیا، به ز اقبال
[M2]قفای زشت، باشد خوشتر از رو
[A]
[B][M1]افسرده ایم، جام می خوشگوار کو؟
[M2]تنها نشسته ایم به گلشن، هزار کو؟
[B][M1]چون غنچه، تا فشردهٔ دل در قدح کند
[M2]خونین دلیم، ساقی گلگون عذار کو؟
[A]
[B][M1]سوخته جان دلم یکی، سنبل مشک فام، دو
[M2]سختی کار عشق بین، صید یکی و دام دو
[B][M1]خونی دین و دل بود، غمزه در ابروان تو
[M2]معجز حسن را نگر، تیغ یکی، نیام، دو
[B][M1]ساقی غم، به دیده ام، خون دل این قدر مکن
[M2]باده به صرفه خرج کن، شیشه یک است و جام دو
[B][M1]در ره عشق از دو سو، قرعه فتاده مشکلم
[M2]خاطر چاره جو یکی، ششدر ننگ و نام دو
[B][M1]خوش آنکه پیماید قدح، چشم جفا پیمان تو
[M2]از خویش بستاند مرا، گیرایی مژگان تو
[B][M1]صبر گران تمکین من، کوه است و می بازد کمر
[M2]چون بگذرد دامن کشان، سرو سبک جولان تو
[A]
[B][M1]به عاشقی، شده ام شهرهٔ جهان از تو
[M2]ز سادگی، غم دل می کنم نهان از تو
[A]
[B][M1]چون لب نایی و نی، پرده سرایان من و تو
[M2]سر افسانه گشاییم، به دستان من و تو
[B][M1]خرّم آن ساعت و آن روز، که چون بلبل و گل
[M2]بنشینیم به گلگشت گلستان من و تو
[A]
[B][M1]طرف نقاب اگر کشی، از رخ نازنین فرو
[M2]دل ز تپیدن آورد، خانهٔ عقل و دین فرو
[B][M1]پت ز سرمه چشم تو، طرح فرنگ تازهای
[M2]یا شده این غزال را، پای به مشک چین فرو؟
[B][M1]هشته سمن عذار من، طرّهٔ یاسمین فرو
[M2]کعبه به ناز افکند، حلّهٔ عنبرین فرو
[A]
[B][M1]مستی فزوده است تو را، در بر آینه
[M2]عکس لبت شراب بود، ساغر آینه
[B][M1]حیرت به جاست، پیش تو گر رفته ام ز خویش
[M2]مانده ست یادگار، ز اسکندر آینه
[A]
[B][M1]دل از وفا به خاطر جانان گران شده
[M2]سود محبت است که ما را زیان شده
[A]
[B][M1]ای خدا، یار مرا میل خریدارش ده
[M2]ور بگیرد کم ما، عاشق بسیارش ده
[B][M1]دل ما را هدف غمزهٔ خونخوارش کن
[M2]رگ جان را به کف ناز جفاکارش ده
[B][M1]درد محرومی عاشق نه همین در هجر است
[M2]محرم وصل چو شد، طاقت دیدارش ده
[B][M1]عمرها رفت که دل، کافر بی سامانی ست
[M2]از خم طرّهٔ آن مغبچه، زنّارش ده
[A]
[B][M1]ای دل به زیر خاک تپیدن چه فایده؟
[M2]بعد از هلاک، سینه دریدن چه فایده؟
[B][M1]ما را که نوبهار به افسردگی گذشت
[M2]ای سبزه، از مزار دمیدن چه فایده؟
[A]
[B][M1]دردت به دوای دل بی تاب رسیده
[M2]از غیب، رسولیست، به اصحاب رسیده
[B][M1]چون نی به خروش از نفس سینه خراشم
[M2]تاری ست تن من که به مضراب رسیده
[B][M1]دارد دلم از گریهٔ مستانه، طرب ها
[M2]عید است که ویرانه به سیلاب رسیده
[A]
[B][M1]تا شانه خشک دستم، بی زلف یار مانده
[M2]کارم زدست رفته ، دستم ز کار مانده
[B][M1]صبح جوانی ما، بگذشت و شام پیریست
[M2]ازکف شراب رفته، در سر خمار مانده
[B][M1]چون شمع آتشین دل، خود را چرا نسوزم؟
[M2]ایام عیش رفته، شبهای تار مانده
[A]
[B][M1]مکن ای بلبل آزرده دل، از خار گله
[M2]گله از هر چه نمایی، بود از یار گله
[A]
[B][M1]صبح است و عزم کوی خرابات کردهای
[M2]ای پیر خانقاه، کرامات کرده ای
[B][M1]گر، دیده ات به ساقی و رویت به ساغر است
[M2]ایمن نشین، که پشت به آفات کرده ای
[A]
[B][M1]به خاموشی سپندم گفت، در بزم پریزادی
[M2]نرنجانی اگر در دل، گره داریم فریادی
[B][M1]سبکباری نه آزادی ست در کیش جوانمردان
[M2]توانی بار اگر از خاطری برداشت، آزادی
[A]
[B][M1]به بالینم نشستی، قد به ناز افراشتی رفتی
[M2]نهال حسرتی، در سینهء من کاشتی رفتی
[B][M1]ندادی فرصت آن، تا بمالم دیده بر پایت
[M2]به مشتی خاکساران، سرگرانی داشتی رفتی
[B][M1]به دنبالت نیارم تا نگاه حسرتی کردن
[M2]دلم خون کردی و چشم ترم انباشتی رفتی
[A]
[B][M1]من بلبلم و گلبن من یار منستی
[M2]آن طرف بناگوش، سمن زار منستی
[B][M1]میدان جهان، تنگ بود کوکبه ام را
[M2]منصورم و این دار فنا دار منستی
[B][M1]گفتی دل و جان صرف شود، در سر کارم
[M2]این کار رقیبان نبود، کار منستی
[A]
[B][M1]سخنها از وفا می گفتی و جور و جفا کردی
[M2]به ما دیدی چه ها می گفتی و آخر چه ها کردی؟
[B][M1]هلاکت الفتت گردم، که از جادو نگاهیها
[M2]دل شوریده را از من، مرا از دل جدا کردی
[B][M1]حزین آتش زدی پروانه سان، محفل نشینان را
[M2]سر افسانهٔ جانسوز را هر جا که وا کردی
[A]
[B][M1]غم دل با تو زان گوبم،که دانم شاد می گردی
[M2]چو گنج از خاطر ویران من، آباد می گردی
[B][M1]ز جام حسن سرمستی، به کار خویش هشیاری
[M2]نه غافل از ستم، نه آگه از فریاد می گردی
[A]
[B][M1]دلم را، کرده یک پیمانه خون، لعل می آلودی
[M2]به جان دارم ز شکر خنده ای، داغ نمک سودی
[A]
[B][M1]گذشت آن دور کز ساغر، کند یاری مرا یاری
[M2]به اشک لاله گون زین پس، نمایم چهره گلناری
[B][M1]ز بار زندگانی، در جهان چندان گران بارم
[M2]که جان ناتوان آمد مرا بر لب به دشواری
[B][M1]شب غفلت فروبست، اختران را دیدهٔ روشن
[M2]ندانم ازکه باید داشت دیگر، چشم بیداری
[A]
[B][M1]شد صید دلم بستهٔ فتراک سواری
[M2]شیرین دهنی، لب شکری، بوسه شکاری
[A]
[B][M1]مطرب سرود شوق به مستان چه می بری؟
[M2]شوریده ایم، نام بیابان چه می بری؟
[B][M1]شعر ترم، به بزم خراباتیان خوش است
[M2]این باده را به صومعه داران چه می بری؟
[B][M1]ای دل خیال غمزه ی خون ریزِ یار کن
[M2]رشک این قدر، به زخم نمایان چه می بری؟
[B][M1]دست مرا به سینهٔ چاک، آشنا مکن
[M2]عریان تنیم، نام گریبان چه می بری؟
[A]
[B][M1]خزان رنگ زردم را، میِ نابی نشد روزی
[M2]کسی را همچو من، گلگشت مهتابی نشد روزی
[B][M1]چرا باید امانت دار دنیای دنی باشم؟
[M2]ز جنس عاریت، شادم که اسبابی نشد روزی
[B][M1]تمنّا بود دل را، جلوه های خانه پردازت
[M2]خراب آباد ما را، وصل سیلابی نشد روزی
[B][M1]از آن تیغی که، گلگون است خاک از فیض احسانش
[M2]گلوی تشنه ام را، قطره ی آبی نشد روزی
[A]
[B][M1]خوش آن ساعت که از فیض سحر شاداب برخیزی
[M2]ز خواب صبح، چون خورشید عالمتاب برخیزی
[A]
[B][M1]ای خطِّ لب یار، نمایان شده باشی
[M2]خضر رَهِ سرچشمه ی حیوان شده باشی
[B][M1]پر می زند از شوق، تذرو مژه ی او
[M2]در دیده ی هرکس که خرامان شده باشی
[B][M1]تنها، نه همین آینه حیران ا تو ا باشد
[M2]دانم که تو هم زآینه حیران شده باشی
[A]
[B][M1]ز مستی، خون دل را، باده می انگاشتم روزی
[M2]خروش سینه را، افسانه می پنداشتم روزی
[B][M1]دل ِ شوریده حالی بود، کز من ناگهان گم شد
[M2]به کف چیزی که از سامان هستی داشتم روزی
[B][M1]کنون دارایی فوج معانی از که می آید؟
[M2]به میدان کاویانی خامه، می افراشتم روزی
[B][M1]دلم لبریز داغ است، از خیال خال مشکینش
[M2]کنون خرمن شد، آن تخمی که من می کاشتم روزی
[A]
[B][M1]نوای پرده سوزم، از کجا پیدا کند گوشی؟
[M2]زبان فهمی نمی یابم، که از دل وا کند گوشی
[B][M1]نمک ریزد به دامن داغ دل را پرده ی گوشش
[M2]اگر بلبل به این گلبانگ شور افزا کند گوشی
[B][M1]زبان ای خامهٔ شیرین نوا، خامش چرا داری؟
[M2]شلایین نغمه ای بردار، تا شیدا کند گوشی
[B][M1]به تقلید سخن چون طوطیان از نطق می لافد
[M2]زبان آموز احمق، کاشکی پیدا کند گوشی
[A]
[B][M1]ببین که هست لبم، بلبل بهار خطی
[M2]کشیده دیدهٔ من، سرمه از غبار خطی
[B][M1]ز جام لاله و گل، بادهٔ نشاط مجو
[M2]دماغ تر نکند، جز بنفشه زار خطی
[B][M1]سیاه مستی کلکم بود ز جام لبی
[M2]سیاه روزی من، گردهٔ غبار خطی
[A]
[B][M1]سحاب خشک، دیگر از کجا پیدا کند اشکی؟
[M2]مگر اشک ترم در دامن دریا کند اشکی
[B][M1]به کاویدن برون آرند، آب چشمه ساران را
[M2]به جز کاوش نیارد از گره دل وا کند اشکی
[A]
[B][M1]نشد از گریهٔ مستانه ساقی، دل کنم خالی
[M2]من دریاکش، این پیمانه را مشکل کنم خالی
[B][M1]نوازش از غم جانان، ز من قالب تهی کردن
[M2]چو صاحب خانه آید، بایدم منزل کنم خالی
[B][M1]حزین از همّت مردانه، دارم شرمساری ها
[M2]اگر دریا و کان، در دامن سائل کنم خالی
[A]
[B][M1]دارم گل زخمی به جگر تازه و تر، های
[M2]ای دل، بزن از سینه صفیری به اثر، های
[B][M1]بر بوم و برم تاخته سیلاب حوادث
[M2]از خانه خرابان توام، های هنر، های
[B][M1]آرام وطن گر سفری شد، عجبی نیست
[M2]ما را که چو دل، رفته عزیزی به سفر، های
[A]
[B][M1]ای که بر دیدهٔ اغیار خرامی داری
[M2]یک ره، از ناز نگفتی که غلامی داری
[B][M1]از خمار من خونابه گسارت چه غم است؟
[M2]تو که از لعل لب خویش، مدامی داری
[B][M1]مثل خاصان نشماری من دل سوخته را
[M2]آخر ای ابر کرم، رحمت عامی داری
[A]
[B][M1]ای برق حسن، شعله به باغ که می زنی؟
[M2]دامن دگر به آتش داغِ که می زنی؟
[B][M1]هشیار کو به مجلس ما ای پیام دوست؟
[M2]داروی بیهُشی به دماغ که می زنی؟
[A]
[B][M1]گره، ز ابروی مسکین نواز وا نکنی
[M2]که چشم آینه را کاسه ی گدا نکنی
[B][M1]اگر چه کاسه به دستم، گدای میکده ام
[M2]مرا غلط به گدایان پارسا نکنی
[B][M1]غمت به وادی دل، شد گران رکاب حزین
[M2]عنان گریهٔ مستانه را رها نکنی
[A]
[B][M1]بی داغ عشق، بر در دل ها چه می روی؟
[M2]اهل نظر نیی، به تماشا چه می روی؟
[B][M1]کام نخست سوخت نفس، برق خام را
[M2]ای نوسفر، تو بر اثر ما چه می روی؟
[B][M1]جز نقد جان، بها نپذیرد متاع حسن
[M2]در چارسوی مصر، به سودا چه می روی؟
[A]
[B][M1]ناصح، سخن چه بیهُده از پند می کنی؟
[M2]تعذیب گوش ها، به زبان چند می کنی؟
[B][M1]غم، قوت عاشق است و تو امساک می کنی
[M2]از لاف عشق، سینه عبث چاک می کنی
[B][M1]جز عرض و طول، در نظرت ازکتاب نیست
[M2]با این سواد، دعوی ادراک می کنی
[A]
[B][M1]ای دل، ترحمی به گناهی نمی کنی
[M2]افتادهٔ توایم و نگاهی نمی کنی
[B][M1]روشن سواد خط توام، جرم من ببخش
[M2]رحمی چرا به نامه سیاهی نمی کنی؟
[A]
[B][M1]می رود صید دلم، سخت کمانی در پی
[M2]نیم جانی به لب و آفت جانی در پی
[B][M1]این چه آیین خرام است نگارا که تو راست؟
[M2]سرگران می گذری، دل نگرانی در پی
[B][M1]یا رب از چشم بد خلق گزندت مرساد
[M2]چشم من، می روی و چشم جهانی در پی
[A]
[B][M1]بستم چو دل به مهر تو، نامهربان شدی
[M2]سرگرم جام لطف شدم، سرگران شدی
[A]
[B][M1]تا کی از عشوه، فریب دل ناکام دهی
[M2]جان ستانی گرو بوسه و دشنام دهی
[B][M1]رنجه کن دست، چو با تیغ و کفن آمده ام
[M2]گفته بودی که مراد دل ناکام دهی
[B][M1]ساغری نذر من دلشده، بر خاک فشان
[M2]ساقیا، می چو به رندان می آشام دهی
[A]
[B][M1]نی می دهد از اصل مقامات صدایی
[M2]پیچیده ز کلکم به سماوات صدایی
[B][M1]در مسجد اگر مست سماعم، عجبی نیست
[M2]خورده ست به گوشم، ز خرابات صدایی
[B][M1]در عین اشارات تو، گویای خموشم
[M2]معنیست مقامات و مقالات، صدایی
[A]
[B][M1]بنواخت نی را، لبهای نایی
[M2]ما بی نواییم، آه از جدایی
[B][M1]در کعبهٔ دل، مانده ست داغم
[M2]چون فلس ماهی، از ناروایی
[B][M1]در شام هجرت، چون شمع کشته
[M2]مانده ست چشمم، بی روشنایی
[A]
[B][M1]شکیبایی بود کار دلم، با گرمی خویی
[M2]نمی گردد کباب من، ز پهلویی به پهلویی
[B][M1]سری آن زلف دارد با کف پای نگارینش
[M2]رخ اخلاص می ساید، به آتشخانه هندویی
[A]
[B][M1]ای ناله، چند در غم دل دردسر دهی؟
[M2]مغز مرا، به بوی کباب جگر دهی؟
[B][M1]از قطره نم گرفته و بخشی به جوی و بحر
[M2]لخت جگر فشرده، به مژگان تر دهی؟
[A]
[B][M1]تلاش فکر ما را از سخن لافان چه می خواهی؟
[M2]قماش پرنیان، از بوریابافان چه می خواهی؟
[B][M1]تو دُرد آوردی و سرجوش مهرت در قدح کردم
[M2]دگر از سینهٔ بی کینهٔ صافان چه می خواهی؟
[A]
[B][M1]نماند از گرد غم، در سینه ام جای شکیبایی
[M2]بغل پر کرده ام از سنگ مینای شکیبایی
[B][M1]شود چون کوه اگر خونم ز خشکی لعل جا دارد
[M2]بسی در زیر تیغ افشرده ام پای شکیبایی
[A]
[B][M1]اگر نه در جهان سرچشمه ی حیوان بود معنی
[M2]چرا در ظلمت آباد رقم، پنهان بود معنی؟
[B][M1]به معنی محرمان، افشانده اند از لفظ دامان را
[M2]سخن چون ساحل است و بحر بی پایان بود معنی
[B][M1]ز معنی، لفظ می سازد مُسَخَر مُلک دلها را
[M2]سلیمان سخن را خاتم فرمان بود معنی
[B][M1]بقا چون گل نمی داند، حیات صورت آرایان
[M2]به معنی آشنا شو، ملک جاویدان بود معنی
[END]