[START][A]
[B][M1]ای به یادت تازه جان عاشقان
[M2]زاب لطفت تر زبان عاشقان
[B][M1]از تو بر عالم فتاده سایه ای
[M2]خوبرویان را شده سرمایه ای
[B][M1]عاشقان افتاده آن سایه اند
[M2]مانده در سودا ازان سرمایه اند
[B][M1]تا ز لیلی سر حسنت سر نزد
[M2]عشق او آتش به مجنون در نزد
[B][M1]تا لب شیرین نکردی چون شکر
[M2]آن دو عاشق را نشد پر خون جگر
[B][M1]تا نشد عذرا ز تو سیمین عذار
[M2]دیده وامق نشد سیماب بار
[B][M1]گفت و گوی حسن و عشق از توست و بس
[M2]عاشق و معشوق نبود جز تو کس
[B][M1]ای به پیشت حسن خوبان پرده ای
[M2]تو به پرده روی پنهان کرده ای
[B][M1]پرده را از حسن خود پروردگی
[M2]می دهی زان دل برد چون پردگی
[B][M1]بس که روی خوب تو با پرده ساخت
[M2]پرده را از روی تو نتوان شناخت
[B][M1]تا به کی در پرده باشی عشوه ساز
[M2]عالمی با نقش پرده عشقباز
[B][M1]وقت شد کین پرده بگشایی ز پیش
[M2]خالی از پرده نمایی روی خویش
[B][M1]در تماشای خودم بیخود کنی
[M2]فارغ از تمییز نیک و بد کنی
[B][M1]عاشقی باشم به تو افروخته
[M2]دیده را از دیگران بر دوخته
[B][M1]ای در اطوار حقایق سیر تو
[M2]نیست در کار خلایق غیر تو
[B][M1]گر چه باشم ناظر از هر منظری
[M2]جز تو در عالم نبینم دیگری
[B][M1]جلوه گر در صورت عالم تویی
[M2]خرده دان در کسوت آدم تویی
[B][M1]از حریم تو دویی را بار نیست
[M2]گفت و گوی اندک و بسیار نیست
[B][M1]از دویی خواهم که یکتایم کنی
[M2]در مقامات یکی جایم کنی
[B][M1]تا چو آن کرد رهیده از دویی
[M2]این منم گویم خدایا یا تویی
[B][M1]گر منم، این علم و قدرت از کجاست
[M2]ور تویی، این عجز و سستی از که خاست
[A]
[B][M1]کردی از آشوب گردش های دهر
[M2]کرد از صحرا و کوه آهنگ شهر
[B][M1]دید شهری پر فغان و پر خروش
[M2]آمده ز انبوهی مردم به جوش
[B][M1]بی قراران جهان در هر مقر
[M2]در تک و پو بر خلاف یکدگر
[B][M1]آن یکی را از برون عزم درون
[M2]وان دگر را از درون میل برون
[B][M1]آن یکی را از یمین رو در شمال
[M2]وان دگر سوی یمین جنبش سگال
[B][M1]کرد مسکین چون بدید آن کار و بار
[M2]از میانه کرد جا بر یک کنار
[B][M1]گفت اگر جا بر صف مردم کنم
[M2]جای آن دارد که خود را گم کنم
[B][M1]یک نشانه بهر خود ناکرده ساز
[M2]خویشتن را چون توانم یافت باز
[B][M1]اتفاقا یک کدو بودش به دست
[M2]آن کدو بهر نشان بر پای بست
[B][M1]تا چو خود را گم کند در شهر و کو
[M2]بازیابد چون ببیند آن کدو
[B][M1]زیرکی آن راز را دانست و زود
[M2]در پیش افتاد تا جایی غنود
[B][M1]آن کدو را حالی از وی باز کرد
[M2]بر تن خود بست و خواب آغاز کرد
[B][M1]کرد چون بیدار شد دید آن کدو
[M2]بسته بر پای کسی پهلوی او
[B][M1]بانگ بر وی زد که خیز ای سست کیش
[M2]کز تو حیران مانده ام در کار خویش
[B][M1]این منم یا تو نمی دانم درست
[M2]گر منم چون این کدو بر پای توست
[B][M1]ور تویی این من کجایم کیستم
[M2]در شماری می نیایم چیستم
[B][M1]ای خدا آن کرد بی سرمایه ام
[M2]از همه کردان فروتر پایه ام
[B][M1]ده ز فضلت رونقی این کرد را
[M2]کن ز لطفت راوقی این درد را
[B][M1]تا زهر آلایشی صافی شوم
[M2]اهل دل را شربتی شافی شوم
[B][M1]جامی آسا یک به یک را شادکام
[M2]خم خم ار نبود رسانم جام جام
[B][M1]ور به من این مکرمت باشد بدیع
[M2]خواجه کونین را آرم شفیع
[A]
[B][M1]خواجه ای کش خیل شاهان بنده اند
[M2]حلقه حکمش به گوش افکنده اند
[B][M1]مقبلان را قبله جان روی اوست
[M2]کعبه امید خاک کوی اوست
[B][M1]کویش آمد کعبه هر محرمی
[M2]کعبه را نبود گزیر از زمزمی
[B][M1]زمزم آن چشم های پر نم است
[M2]آب روی عارفان زان زمزم است
[B][M1]نعره زمزم فشانان از غمش
[M2]ناله گردونچه های زمزمش
[B][M1]کعبه بی وی از بتان پر سنگ بود
[M2]بر خداجویان حریمش تنگ بود
[B][M1]سعی او از بیخ و بن برکندشان
[M2]در بیابان عدم افکندشان
[B][M1]شارع دین پاک گشت از سنگلاخ
[M2]بر خدا جویان شد آن میدان فراخ
[B][M1]شد قدمگاه خلیل او را به کام
[M2]عالی از یمن قدومش آن مقام
[B][M1]بر حجر نام یمین الله نهاد
[M2]بر یمین الله به حرمت بوسه داد
[B][M1]دست کم داده ست در روی زمین
[M2]هیچ کس را دستبوسی اینچنین
[B][M1]مروه را رو در صفا بود از ازل
[M2]سعی او مشکور در سهل و جبل
[B][M1]نسخه کونین را دیباچه اوست
[M2]جمله عالم مفلسند و خواجه اوست
[B][M1]طعمه از خوان عطایش می خوریم
[M2]زله از نزل نوالش می بریم
[B][M1]خلقی از کم طاعتی در خشکسال
[M2]از کفش دارند امید نوال
[B][M1]هر که چیند ریزه زین خوان کرم
[M2]از گزند قحطسال او را چه غم
[A]
[B][M1]در دیار مصر قحطی خاست سخت
[M2]کز فزع هر کس به نیل انداخت رخت
[B][M1]چون به سوی نان رهی نشناختند
[M2]رخت هستی را در آب انداختند
[B][M1]بود جانی قیمت هر تای نان
[M2]نان همی گفتند و می دادند جان
[B][M1]بخردی زیبا غلامی را بدید
[M2]کو به فخر و ناز دامن می کشید
[B][M1]طلعتی چون قرص خور آراسته
[M2]نی ز کمخواری مه آسا کاسته
[B][M1]تازه روی و خنده ناک و شادکام
[M2]هر طرف چون شاخ خرم در خرام
[B][M1]بخردش گفت ای غلام از فخر و ناز
[M2]چند باشی سرکش و گردن فراز
[B][M1]از غم نان عالمی خوار و دژم
[M2]تو چرایی اینچنین فارغ ز غم
[B][M1]گفت بر سر خواجه ای دارم کریم
[M2]هستم از انعام او غرق نعیم
[B][M1]خوان پر از نان خانه اش پر گندم است
[M2]نام قحط از خان و مان او گم است
[B][M1]چون نباشم خرم و شاد اینچنین
[M2]وز گزند قحط آزاد اینچنین
[A]
[B][M1]در خم این گنبد عالی اساس
[M2]چیست شغل شاکر منعم شناس
[B][M1]در مقام شاکری بودن مقیم
[M2]بر کرم های جهاندار کریم
[B][M1]آن کرم خاصه که حکمش شامل است
[M2]وان وجود پادشاه عادل است
[B][M1]شاه عادل نیست جز ظل اله
[M2]خلق را ضل اله آمد پناه
[B][M1]هر چه ذات شخص ازان پیرایه بست
[M2]پیش دانا مثل آن در سایه هست
[B][M1]هست ازین رو سایه عین سایه دار
[M2]هان و هان تا ننگری در سایه خوار
[B][M1]سایه عکس ذات صاحب سایه است
[M2]وز صفات ذات او پر مایه است
[B][M1]هر چه در ذاتش نهان است از صفات
[M2]باشد از سایه هویدا در جهات
[B][M1]از شکوه خسروان کامکار
[M2]می شود فر الهی آشکار
[B][M1]ور بر این دعوی تو را باید گواه
[M2]رو نظر کن در شه عالم پناه
[B][M1]شهریاری کان یسار و یم یمین
[M2]عرصه ملک جمش زیر نگین
[B][M1]شاه یعقوب آن جهانداری که هست
[M2]با علوش ذروه افلاک پست
[B][M1]ملک هستی فسحت میدان او
[M2]گوی گردون در خم چوگان او
[B][M1]خاک نعل رخش او بوسد هلال
[M2]پشت کوز او بر این معنیست دال
[B][M1]بر سر این طارم دور از گزند
[M2]قدر او زین خاکبوسی شد بلند
[B][M1]دست او رسم کرم را تازه کرد
[M2]جود حاتم را بلند آوازه کرد
[B][M1]نام او دیباچه دیوان عدل
[M2]حکم او سنجیده میزان عدل
[B][M1]نور عدلش در شبستان عدم
[M2]کرده حبس ظلمت ظلم و ستم
[B][M1]شد ز حسن خلق مشهور ز من
[M2]هست میراث وی این خلق حسن
[B][M1]والدش موکب به دار الخلد راند
[M2]از وی این خلق حسن میراث ماند
[B][M1]پایه ای از تخت او چرخ کبود
[M2]تاجداران پیش تختش در سجود
[B][M1]پیش تختش کس ز سجده سر نتافت
[M2]هر که سر بر تافت از وی سر نیافت
[B][M1]سروری سر خاک راهش کردن است
[M2]آبرو رو در رهش آوردن است
[B][M1]هر که را سر در ره او خاک شد
[M2]خاک او تاج سر افلاک شد
[B][M1]هر که را خاک درش داد آبروی
[M2]شد هر آب رو به چشمش آب جوی
[B][M1]مدح او خواهم که گویم سال ها
[M2]یابم از مداحیش اقبال ها
[B][M1]لیک کوته می کنم این باب را
[M2]مختصر می سازم این اطناب را
[B][M1]جرم خورشید از افق گشته بلند
[M2]عالمی از پرتو او بهره مند
[B][M1]نیست حد ذره بی دست و پای
[M2]تا به مدح او شود دستانسرای
[B][M1]مدح او گفتن نه حد هر کس است
[M2]نام او گفتم همین مدحش بس است
[A]
[B][M1]شاعری شد پیش شاه نامور
[M2]کای ز رفعت سوده در افلاک سر
[B][M1]در مدیحت تازه شعری گفته ام
[M2]گوهری روشن چو شعری سفته ام
[B][M1]گر چه خلقی در مدحت سفته اند
[M2]اینچنین مدحی تو را کم گفته اند
[B][M1]نامه ای آنگه به دست شاه داد
[M2]کرده نام شاه و بس در وی سواد
[B][M1]شاه گفتش کای تهی از عقل و هوش
[M2]به که باشی از چنین مدحی خموش
[B][M1]نیست نقش نامه ات جز نام و بس
[M2]ذکر نام کس نباشد مدح کس
[B][M1]نی به ملک و عدل وصفم کرده ای
[M2]نی حدیث تخت و تاج آورده ای
[B][M1]دور ازین اوصاف چون نامم بری
[M2]آن نباشد شیوه مدح آوری
[B][M1]گفت شاها تو بدین فرخنده نام
[M2]یافتی شهرت به اوصاف کرام
[B][M1]هر که خواند نام تو یا بشنود
[M2]جز بدین اوصاف ذهنش کی رود
[B][M1]چون بود نامت بر این اوصاف دال
[M2]دفتری باشد ز اوصاف کمال
[B][M1]گر چه حرفی غیر ازین مذکور نیست
[M2]مدح تو گر خوانم آن را دور نیست
[A]
[B][M1]به که اکنون اعتراف آرم به عجز
[M2]نعره اقرار بردارم به عجز
[B][M1]پیش ارباب ذکا اینست دین
[M2]سر لا احصی ثنا اینست این
[B][M1]چون ثنایش را نمی یارم شمار
[M2]به که گیرد بر دعا کارم قرار
[B][M1]نی دعایی کاید از هر سست رای
[M2]مختصر بر عز و جاه این سرای
[B][M1]بل دعایی چون دعای اهل دل
[M2]بر کرم های الهی مشتمل
[B][M1]هم نشاط و کامرانی آورد
[M2]هم حیات جاودانی آورد
[B][M1]شاه را روی دل اندر دین کند
[M2]دولت دینداریش آیین کند
[B][M1]شغل او بر موجب فرمان شود
[M2]تخم دولت های جاویدان شود
[B][M1]تا بود این طارم نیلوفری
[M2]جلوه گاه آفتاب خاوری
[B][M1]تخت شاهی جلوه گاه شاه باد
[M2]خاطرش ز اسرار دین آگاه باد
[B][M1]بادش از فضل ازل هر دم مدد
[M2]تا شود شایسته ملک ابد
[B][M1]نیکخواهانش زهر آفت سلیم
[M2]بر طریق نیکخواهی مستقیم
[B][M1]شاه را فضل و هنر بی حد بود
[M2]عد آن کی طاقت بخرد بود
[A]
[B][M1]نیکخواهی خاصه کو را یاور است
[M2]گشته پیدا با وی از یک گوهر است
[B][M1]کرده جا در سایه اقبال او
[M2]سایه وار افتاده در دنبال او
[B][M1]هر کجا این آفتاب آن پرتو است
[M2]هر کجا آن پیشوا این پیرو است
[B][M1]گر چه بر مهد خلافت زاده است
[M2]بر خلافش یک قدم ننهاده است
[B][M1]والی مصر جلال و احتشام
[M2]بود از آن رو یوسفش کردند نام
[B][M1]رشک یوسف طلعت زیبای او
[M2]چون زلیخا عالمی شیدای او
[B][M1]هر که می آرد رخش را در نظر
[M2]می زند گلبانگ ما هذا بشر
[B][M1]گر چه هست او یک برادر شاه را
[M2]هست با صد جان برابر شاه را
[B][M1]آمد او شه را برادر یار هم
[M2]در زمانه باشد این بسیار کم
[B][M1]گفت با دانشوری آن ساده مرد
[M2]کای به دانش نزد هر آزاده فرد
[B][M1]باز کن زین نکته پوشیده پوست
[M2]که برادر به بود یا یار و دوست
[B][M1]گفت نبود نزد دانا هیچ چیز
[M2]زان برادر به که باشد یار نیز
[B][M1]بر سر گردون خدایا ماه و سال
[M2]تا فراق فرقدان باشد محال
[B][M1]این دو اختر را به هم تابنده وار
[M2]بر سریر مکرمت پاینده دار
[A]
[B][M1]عمرها شد تا درین دیر کهن
[M2]تار نظمم بسته بر عود سخن
[B][M1]هر زمان از نو نوایی می زنم
[M2]دم ز دیرین ماجرایی می زنم
[B][M1]رفت عمر و این نوا آخر نشد
[M2]کاست جان وین ماجرا آخر نشد
[B][M1]پشت من چون چنگ خم گشت و هنوز
[M2]هر شبی در ساز عودم تا به روز
[B][M1]عود ناساز است و کرده روزگار
[M2]دست مطرب را ز پیری رعشه دار
[B][M1]نغمه این عود موزون چون بود
[M2]لحن این مطرب به قانون چون بود
[B][M1]وقت شد کین عود را خوش بشکنم
[M2]بهر بوی خوش در آتش افکنم
[B][M1]خام باشد عود را ناخوش زدن
[M2]خوش بود در عود خام آتش زدن
[B][M1]بو که عطر افشان شود این عود خام
[M2]عقل و دین را زان شود خوشبو مشام
[B][M1]عقل و دین را تقویت دادن به است
[M2]زانکه این تن روی در سستی نه است
[B][M1]رخنه ها در رسته دندان فتاد
[M2]کی توان بر خوردنی دندان نهاد
[B][M1]هم قواطع از بریدن کند گشت
[M2]هم طواحن ز آرد کردن در گذشت
[B][M1]خوردنم می باید اکنون طفل سان
[M2]نان خاییده به دندان کسان
[B][M1]قامتم شد کوز و ماندم سر به پیش
[M2]گشته ام مایل به سوی اصل خویش
[B][M1]مادرم خاک است و من طفل رضیع
[M2]میل مادر نیست از طفلان بدیع
[B][M1]زود باشد کآرمیده ز اضطراب
[M2]در کنار مادر افتم مست خواب
[B][M1]از دو چشم من نیاید هیچ کار
[M2]از فرنگی شیشه ناکرده چهار
[B][M1]درد پا تا گشت همزانوی من
[M2]شد پس زانو نشستن خوی من
[B][M1]پای من در خاستن باشد زبون
[M2]تا نگردد ساعدم تن را ستون
[B][M1]این خلل ها مقتضای پیری است
[M2]وای آن کو مبتلای پیری است
[B][M1]هر خلل کز پیری افتد در مزاج
[M2]نیست مقدور طبیب آن را علاج
[A]
[B][M1]کرد پیری عمر وی هشتاد سال
[M2]از حکیمی حال ضعف خود سؤال
[B][M1]گفت دندانم ز خوردن گشته سست
[M2]ناید از وی شغل خاییدن درست
[B][M1]چون نگردد لقمه نرمم در دهان
[M2]هضم آن بر معده می آید گران
[B][M1]هضم در معده چو باشد ناتمام
[M2]قوت اعضا چه سان بخشد طعام
[B][M1]منتی باشد ز تو بر جان من
[M2]گر بری این سستی از دندان من
[B][M1]گفت با آن پیر دانشور حکیم
[M2]کای دلت از محنت پیری دو نیم
[B][M1]چاره ضعفت پس از هشتاد سال
[M2]جز جوانی نیست وان باشد محال
[B][M1]رسته دندان تو گردد قوی
[M2]گر ازین هشتاد چل واپس روی
[B][M1]لیک چون واپس شدن مقدور نیست
[M2]گر به این سستی بسازی دور نیست
[B][M1]چون اجل از تن جدایی بخشدت
[M2]از همه سستی رهایی بخشدت
[A]
[B][M1]ضعف پیری قوت طبعم شکست
[M2]راه فکرت بر ضمیر من ببست
[B][M1]در دلم فهم سخندانی نماند
[M2]بر لبم حرف سخنرانی نماند
[B][M1]به که سر در جیب خاموشی کشم
[M2]پا به دامان فراموشی کشم
[B][M1]نسبتی دارد به حال من قوی
[M2]این دو بیت از مثنوی مولوی
[B][M1]«کیف یأتی النظم لی و القافیه
[M2]بعد ما ضاعت اصول العافیه
[B][M1]قافیه اندیشم و دلدار من
[M2]گویدم مندیش جز دیدار من »
[B][M1]کیست دلدار آن که دلها دار اوست
[M2]جمله جانها مخزن اسرار اوست
[B][M1]دارد او از خانه خود آگهی
[M2]به که داری خانه او را تهی
[B][M1]تا چو بیند دور از او بیگانه را
[M2]جلوه گاه خود کند آن خانه را
[B][M1]هر که را باشد ز دانش بهره مند
[M2]غیر ازین معنی کجا افتد پسند
[B][M1]لیک شاهان نیز او را سایه اند
[M2]از صفات و ذات او پر مایه اند
[B][M1]ذکر ایشان در حقیقت ذکر اوست
[M2]فکر در اوصاف ایشان فکر اوست
[B][M1]لاجرم با دعوی تقصیر من
[M2]مدحت شه شد گریبانگیر من
[B][M1]لیک مدحش را درین دیرینه کاخ
[M2]بود دربایست میدان فراخ
[B][M1]می کنم میدان آن زین مثنوی
[M2]می دهم آیین مدحش را نوی
[B][M1]ور نه بودم مثنوی ها ساخته
[M2]خاطر از امثالشان پرداخته
[B][M1]خاصه نظم این کتاب از بهر اوست
[M2]مظهر آیات لطف و قهر اوست
[B][M1]تا چو تقریبی شود انگیخته
[M2]باشم اندر ذکر او آویخته
[B][M1]در ثنایش نغز گفتاری کنم
[M2]در دعایش ناله و زاری کنم
[B][M1]چون ندارم دامن قربی به دست
[M2]بایدم در گفت و گوی او نشست
[A]
[B][M1]دید مجنون را یکی صحرا نورد
[M2]در میان بادیه بنشسته فرد
[B][M1]ساخته بر ریگ ز انگشتان قلم
[M2]می زند حرفی به دست خود رقم
[B][M1]گفت ای مفتون شیدا چیست این
[M2]می نویسی نامه سوی کیست این
[B][M1]هر چه خواهی در سوادش رنج برد
[M2]تیغ صرصر خواهدش حالی سترد
[B][M1]کی به لوح ریگ باقی ماندش
[M2]تا کسی دیگر پس از تو خواندش
[B][M1]گفت شرح حسن لیلی می دهم
[M2]خاطر خود را تسلی می دهم
[B][M1]می نویسم نامش اول وز قفا
[M2]می نگارم نامه عشق و وفا
[B][M1]نیست جز نامی ازو در دست من
[M2]زان بلندی یافت قدر پست من
[B][M1]ناچشیده جرعه ای از جام او
[M2]عشقبازی می کنم با نام او
[A]
[B][M1]حبذا شاهی که در عهد شباب
[M2]شد ز توبه همچو پیران بهره یاب
[B][M1]گر چه از باده لب آلود از نخست
[M2]زان به آب توبه آخر لب بشست
[B][M1]جامی می با آن همه آب طرب
[M2]ماند دور از مجلس او خشک لب
[B][M1]خم گرفته معده خالی از حرام
[M2]گوشه ای چون زاهدان نیکنام
[B][M1]گشته مرحوم از حریم بزم او
[M2]دستی اندر سر به صد حسرت سبو
[B][M1]گر چه بودی زو صراحی سر فراز
[M2]مانده زان با گردن خود دست باز
[B][M1]کی برد پیمانه سوی باده پی
[M2]باده پیماییست زین پس کار وی
[B][M1]جمله حیوانات را چشم است و گوش
[M2]خاص انسان باشد و بس عقل و هوش
[B][M1]دشمن هوش است می ای هوشمند
[M2]دوست را مغلوب دشمن کم پسند
[B][M1]با دو صد خرمن زر کامل عیار
[M2]نیم جو هوش ار فروشد روزگار
[B][M1]بخرد آن بهتر که عمری خون خورد
[M2]تا خرد آن نیم جو هوش و خرد
[B][M1]نی که گیرد یک دو جرعه می به کف
[M2]نقد دانش را کند یک سر تلف
[B][M1]پا نهد از حد دانایی برون
[M2]رخت خویش آرد به سر حد جنون
[B][M1]عمرها می خوردی و بیخود شدی
[M2]بنده فرمان نیک و بد شدی
[B][M1]زان همه می خواری و خرم دلی
[M2]حاصل تو چیست جز بی حاصلی
[B][M1]آنچنان صد سال دیگر گر خوری
[M2]پی به چیزی غیر ازین مشکل بری
[B][M1]عیش پارین را که کردی می شناس
[M2]سال دیگر را بر آن می کن قیاس
[A]
[B][M1]پاره دوزی بود در اقصای ری
[M2]مطمئن بر پاره دوزی رای وی
[B][M1]با خمیده پشتی از بار عیال
[M2]داشت مشتی طفلکان خردسال
[B][M1]بود بر دلق معاش خویشتن
[M2]روز و شب از پاره دوزی وصله زن
[B][M1]چون رسیدی میوه های سال نو
[M2]خاطرش بودی به هر میوه گرو
[B][M1]سوی اهل خود به صد گونه حیل
[M2]آمدی هم جیب ازان پر هم بغل
[B][M1]پیش ایشان ریختی آن را دلیر
[M2]تا بخوردندی همه زان میوه سیر
[B][M1]بعد ازان گفتی که ای افتادگان
[M2]بر فراش محنت و غم زادگان
[B][M1]گر فتد صد بار ازین میوه به چنگ
[M2]جمله را اینست طعم و بوی و رنگ
[B][M1]ترک آز و آرزومندی کنید
[M2]طبع را مایل به خرسندی کنید
[B][M1]من چو خاکم زیر پای فقر پست
[M2]بیش ازینم برنمی آید ز دست
[A]
[B][M1]توبه چون شیشه قضا آمد چو سنگ
[M2]شیشه را با سنگ نبود تاب جنگ
[B][M1]چون قضا با توبه آید سازگار
[M2]توبه را باشد بنایی استوار
[B][M1]ور نیاید سازگار او قضا
[M2]خوش نباشد جز به حکم او رضا
[B][M1]توبه ده توبه شکن هر دو قضاست
[M2]نسبت اینها به خود کردن خطاست
[B][M1]گر دهد توفیق توبه شکری گوی
[M2]ور نه عاصی وار راه عذر پوی
[B][M1]توبه از ماضی پشیمان گشتن است
[M2]وز معاصی حالیا بگذشتن است
[B][M1]عزم کردن کاندر استقبال هم
[M2]بر معاصی باشدت اقبال کم
[B][M1]گر به فرض این عزم تو ناید درست
[M2]کاختیار آن نه اندر دست توست
[B][M1]یکدم از اصلاح آن غافل مخسب
[M2]گر چه افتادی به گل در گل مخسب
[B][M1]عزم می کن کز گنه باز ایستی
[M2]جاودان با توبه دمساز ایستی
[B][M1]بو که فضل حق به ره باز آردت
[M2]یمن این عزم از گنه باز آردت
[A]
[B][M1]می پرستی رو به راه توبه کرد
[M2]وز گنه جا در پناه توبه کرد
[B][M1]یافت از توبه مقامات بلند
[M2]وآمدش صید ولایت در کمند
[B][M1]سالها در کار می بشتافتی
[M2]این کرامت از چه خصلت یافتی
[B][M1]گفت هر گاهی که جام می به لب
[M2]می نهادم بهر شادی و طرب
[B][M1]کم گذشتی بر ضمیر من که باز
[M2]دست خود آرم به جام می فراز
[B][M1]غیر ازین معنی نگشتی در دلم
[M2]کز نشاط می دل خود بگسلم
[B][M1]یمن این نیت مرا توفیق داد
[M2]صد در دولت به روی من گشاد
[A]
[B][M1]چون رسیدم شب بدینجا زین خطاب
[M2]در میان فکرتم بربود خواب
[B][M1]خویش را دیدم به راهی بس دراز
[M2]پاک و روشن چون ضمیر اهل راز
[B][M1]نی ز بادش گرد را انگیزشی
[M2]نی به خاکش آب را آمیزشی
[B][M1]بود القصه رهی بی گرد و گل
[M2]من در آن ره گام زن آسوده دل
[B][M1]ناگه آواز سپاهی پر خروش
[M2]از قفا آمد در آن راهم به گوش
[B][M1]بانگ چاووشان دلم از جا ببرد
[M2]هوشم از سر قوتم از پا ببرد
[B][M1]چاره می جستم پی دفع گزند
[M2]آمد اندر چشمم ایوانی بلند
[B][M1]چون شتابان سوی آن بردم پناه
[M2]تا شوم ایمن ز آسیب سپاه
[B][M1]از میانشان والد شاه زمن
[M2]آن به نام و صورت و سیرت حسن
[B][M1]بارگیری چرخ رفعت زیر ران
[M2]رخ فروزنده چو مهر و مه بر آن
[B][M1]جامه های خسروانی در برش
[M2]بسته کافوری عمامه بر سرش
[B][M1]تافت سوی من عنان خندان و شاد
[M2]بر من از خنده در راحت گشاد
[B][M1]چون به پیش من رسید آمد فرود
[M2]بوسه بر دستم زد و پرسش نمود
[B][M1]خوش شدم زان چاره سازی ها که کرد
[M2]شاد ازان مسکین نوازی ها که کرد
[B][M1]در سخن با من بسی گوهر فشاند
[M2]لیک از آنها هیچ در گوشم نماند
[B][M1]صبحدم کز روی بستر خاستم
[M2]از خرد تعبیر این درخواستم
[B][M1]گفت این لطف و رضا جویی شاه
[M2]بر قبول نظم تو آمد گواه
[B][M1]یک نفس زین گفت و گو منشین خموش
[M2]چون گرفتی پیش در اتمام کوش
[B][M1]چون شنیدم از وی این تعبیر را
[M2]چون قلم بستم میان تحریر را
[B][M1]بو کزان سرچشمه ای کین خواب خاست
[M2]آید این تعبیر از آنجا نیز راست
[A]
[B][M1]رفت پیش آن معبر ساده ای
[M2]از ره عقل و خرد افتاده ای
[B][M1]گفت دیدم صبحدم خود را به خواب
[M2]در دهی سرگشته ویران و خراب
[B][M1]هر کجا از دور دیدم خانه ای
[M2]بود بی دیوار و در ویرانه ای
[B][M1]چون نهادم در یکی ویرانه پای
[M2]کرد پای من درون گنج جای
[B][M1]آن معبر گفت با مسکین به طنز
[M2]کای گرانمایه به گنج کنت کنز
[B][M1]آهنین نعلینی اندر پا فکن
[M2]سنگ خارا بر شکاف و کوه کن
[B][M1]هر زمان می کش به یک ویرانه رخت
[M2]پای خود را بر زمین می کوب سخت
[B][M1]هر کجا پایت خورد غوطه به خاک
[M2]کن به ناخن های دست آن را مغاک
[B][M1]چون دهی آن خاک را زینسان شکست
[M2]شک ندارم کافتدت گنجی به دست
[B][M1]چون به صدق اعتقاد آن ساده مرد
[M2]رفت و بر قول معبر کار کرد
[B][M1]شد فرو در جست و جو نابرده رنج
[M2]در نخستین گام پای او به گنج
[B][M1]صدق می باید به هر کاری که هست
[M2]تا فتد دامان مقصودت به دست
[B][M1]گر فتد در صدقت اندک تاب و پیچ
[M2]جست و جوی تو همه هیچ است هیچ
[A]
[B][M1]شهریاری بود در یونان زمین
[M2]چون سکندر صاحب تاج و نگین
[B][M1]بود در عهدش یکی حکمت شناس
[M2]کاخ حکمت را قوی کرده اساس
[B][M1]اهل حکمت یک به یک شاگرد او
[M2]حلقه بسته جمله گرداگرد او
[B][M1]شاه چون دانست قدرش را شریف
[M2]ساختش در خلوت و صحبت حریف
[B][M1]جز به تدبیرش نرفتی نیم گام
[M2]جز به تلقینش نجستی هیچ کام
[B][M1]در جهانگیری ز بس تدبیر کرد
[M2]قاف تا قافش همه تسخیر کرد
[B][M1]خلق را از عدل و جودش ساخت کار
[M2]شد بدان بنیاد ملکش استوار
[B][M1]شاه چون نبود به نفس خود حکیم
[M2]تا حکیمی نبودش یار و ندیم
[B][M1]قصر ملکش را بود بنیاد سست
[M2]کم فتد قانون حکم او درست
[B][M1]خالی از نعت و نشان عدل و ظلم
[M2]فرق نتواند میان عدل و ظلم
[B][M1]ظلم را بندد به جای عدل کار
[M2]عدل را داند به سان ظلم عار
[B][M1]عالم از بیداد او گردد خراب
[M2]چشمه سار ملک و دین از وی سراب
[B][M1]نکته ای خوش گفته است آن دوربین
[M2]عدل دارد ملک را قایم نه دین
[B][M1]کفر کیشی کو به عدل آید فره
[M2]ملک را از ظالم دیندار به
[A]
[B][M1]گفت با داوود پیغمبر خدای
[M2]کامت خود را بگوی ای نیک رای
[B][M1]کز عجم چون پادشاهان آورند
[M2]نام ایشان جز به نیکی کم برند
[B][M1]گر چه بود آتشپرستی دینشان
[M2]بود عدل و راستی آیینشان
[B][M1]قرن ها زیشان جهان معمور بود
[M2]ظلمت ظلم از رعایا دور بود
[B][M1]بندگان فارغ ز غم فرسودگی
[M2]داشتند از عدلشان آسودگی
[A]
[B][M1]چون به تدبیر حکیم نامدار
[M2]یافت گیتی بر شه یونان قرار
[B][M1]سر به سر گیتی مسخر ساختش
[M2]ثانی اثنین سکندر ساختش
[B][M1]یک نگین وار از همه روی زمین
[M2]خارجش نگذاشت از زیر نگین
[B][M1]شه شبی در حال خویش اندیشه کرد
[M2]شیوه نعمت شناسی پیشه کرد
[B][M1]خلعت اقبال بر خود چست یافت
[M2]هر چه از اسباب دولت جست یافت
[B][M1]غیر فرزندی که در عز و شرف
[M2]از پس رفتن بود او را خلف
[B][M1]در ضمیر شه چو این اندیشه خاست
[M2]گفت با دانای حکمت پیشه راست
[B][M1]گفت ای دستور شاهی پیشه ات
[M2]آفرین بادا بر این اندیشه ات
[B][M1]هیچ نعمت بهتر از فرزند نیست
[M2]جز به جان فرزند را پیوند نیست
[B][M1]حاصل از فرزند گردد کام مرد
[M2]زنده از فرزند ماند نام مرد
[B][M1]چشم تو تا زنده ای روشن به اوست
[M2]خاک تو چون مرده ای گلشن به اوست
[B][M1]دستت او گیرد اگر افتی ز پای
[M2]پایت او باشد اگر مانی به جای
[B][M1]پشت تو از پشتیش گردد قوی
[M2]عمرت از دیدار او یابد نوی
[B][M1]اوست بران در صف هیجا چو تیغ
[M2]تیرباران بر سر اعدا چو میغ
[B][M1]چون به همکاران شود دشمن شکن
[M2]او به جان کوشش کند ایشان به تن
[B][M1]دشمنت را شیوه از وی شیون است
[M2]خاصه گویی بهر قهر دشمن است
[A]
[B][M1]آن مسافر بهر دولت یابیی
[M2]ماند شب در خانه اعرابیی
[B][M1]جمله فرزندانش از خرد و بزرگ
[M2]یافت همنام ددان چون شیر و گرگ
[B][M1]هر که بود از خادمانش یکسره
[M2]گوسفندش نام بودی یا بره
[B][M1]گفت با او کای سپهدار عرب
[M2]آیدم زین نامها امشب عجب
[B][M1]گفت فرزندان که در خیل منند
[M2]مستعد از بهر قهر دشمنند
[B][M1]خادمان از بهر خدمتگاریند
[M2]متصل در شغل مهمانداریند
[B][M1]گرگ باید قهر دشمن را و شیر
[M2]تا بود بر کشتن دشمن دلیر
[B][M1]بهر خدمت بره به یا گوسفند
[M2]تا ز فعل او نیابد کس گزند
[A]
[B][M1]اینکه گفتم حال فرزند نکوست
[M2]کش به اصل خویش پیوند نکوست
[B][M1]آن که باشد بد سگال و بد سرشت
[M2]در سرشت او هزاران خوی زشت
[B][M1]به بود کز سلک دوران داریش
[M2]پیش گیری شیوه بیزاریش
[B][M1]نوح را فرزند چون نااهل بود
[M2]فطرت او بر غرور و جهل بود
[B][M1]داغ بر وی لیس من اهلک کشید
[M2]روی بیرون رفتن از طوفان ندید
[B][M1]چون نباشد حال هر فرزند نیک
[M2]از خدا می کن طلب فرزند لیک
[B][M1]آنچنان فرزند کآخر در دعا
[M2]مرگ او جستن نباید از خدا
[A]
[B][M1]پیش شیخی رفت آن مرد فضول
[M2]بهر بی فرزندیش خاطر ملول
[B][M1]گفت با من دار شیخا همتی
[M2]تا ببخشد کردگارم دولتی
[B][M1]تازه سروی روید از آب و گلم
[M2]کز وجود او بیاساید دلم
[B][M1]یعنی آید در کنارم یک پسر
[M2]کز جمال او شود روشن بصر
[B][M1]شیخ گفتا خویش را رنجه مدار
[M2]واگذار این کار را با کردگار
[B][M1]در هر آن کاری که آری روی و رای
[M2]مصلحت را از تو به داند خدای
[B][M1]گفت شیخا من بدین مقصود اسیر
[M2]مانده ام از من عنایت وامگیر
[B][M1]از دعا شو قاصد بهبود من
[M2]تا به زودی رو دهد مقصود من
[B][M1]شیخ حالی در دعا برداشت دست
[M2]بر نشان افتاد تیر او ز شست
[B][M1]یک پسر چون آهوی چین مشکبار
[M2]از شکارستان غیبش شد شکار
[B][M1]چون نهال شهوت و شاخ هوا
[M2]یافت در آب و گلش نشو و نما
[B][M1]با حریفان باده نوشیدن گرفت
[M2]در پی هر کام کوشیدن گرفت
[B][M1]مست شد جا بر کنار بام کرد
[M2]دختر همسایه را بدنام کرد
[B][M1]شوهر دختر ز پیش او گریخت
[M2]ورنه خونش را به خنجر خواست ریخت
[B][M1]شحنه را دادند ازین صورت خبر
[M2]بدره های زر طمع کرد از پدر
[B][M1]روز و شب این بود کار و بار او
[M2]فاش شد در شهر و کو کردار او
[B][M1]نی نصیحت را اثر بودی در او
[M2]نی سیاست کارگر بودی در او
[B][M1]چون پدر زین کار و بار آمد به تنگ
[M2]باز زد در دامن آن شیخ چنگ
[B][M1]که ندارم غیر تو فریادرس
[M2]رحم کن بر من به فریادم برس
[B][M1]کن دعای دیگر اندر کار او
[M2]وز سر من دور کن آزار او
[B][M1]شیخ گفت آن روز من گفتم تو را
[M2]که مکن الحاح و بگذر زین دعا
[B][M1]عفو می خواه از خدا و عافیت
[M2]کین بود در هر دو عالم کافیت
[B][M1]چون ببندی بار رحلت زین دیار
[M2]نی پسر نی دخترت آید به کار
[B][M1]بنده ای در بندگی بی بند باش
[M2]هر چه می آید بدان خرسند باش
[A]
[B][M1]از شه یونان حکیم تیزهوش
[M2]کرد چون افسانه فرزند گوش
[B][M1]گفت شاها هر که او شهوت نراند
[M2]در غم محرومی از فرزند ماند
[B][M1]چشم عقل و علم کور از شهوت است
[M2]دیو پیش دیده حور از شهوت است
[B][M1]هر کجا غوغای شهوت کرد زور
[M2]می برد از دل خرد از دیده نور
[B][M1]سیل شهوت هر کجا طوفان کند
[M2]خانه اقبال را ویران کند
[B][M1]راه شهوت پر گل و لای بلاست
[M2]هر که افتاد اندرین گل برنخاست
[B][M1]هر که یک جرعه می شهوت چشید
[M2]تا ابد روی خلاصی را ندید
[B][M1]زان می اندک به حرمت خوار شد
[M2]کاندکش مستدعی بسیار شد
[B][M1]از می اندک چو یک جرعه چشی
[M2]در مذاق تو نشنید زان خوشی
[B][M1]آن خوشی در بینی ات گردد مهار
[M2]در کشاکش داردت لیل و نهار
[B][M1]تا نبازی جان به راه نیستی
[M2]نبودت ممکن کزان باز ایستی
[A]
[B][M1]چون سوی اینان لئیمی پی برد
[M2]لقمه ای چند از طعام وی خورد
[B][M1]چون بخواند سفله دیگر مرا
[M2]سویش آن لذت شود رهبر مرا
[B][M1]محو گردد نامم از سلک کرام
[M2]در شمار سفلگان مانم تمام
[B][M1]سفله ای مهمانیی آغاز کرد
[M2]سفلگان شهر را آواز کرد
[B][M1]خواند یک صاحب کرم را نیز هم
[M2]تا به خوانش رنجه فرماید قدم
[B][M1]گفت باشد نفس نادان و لئیم
[M2]زین دو وصف او دلی دارم دو نیم
[A]
[B][M1]چاره نبود اهل شهوت را ز زن
[M2]صحبت زن هست بیخ عمر کن
[B][M1]زن چه باشد ناقصی در عقل و دین
[M2]هیچ ناقص نیست در عالم چنین
[B][M1]دور دان از سیرت اهل کمال
[M2]ناقصان را سخره بودن ماه و سال
[B][M1]پیش کامل کو به دانش سرور است
[M2]سخره ناقص ز ناقص کمتر است
[B][M1]بر سر خوان عطای ذوالمنن
[M2]نیست کافر نعمتی بدتر ز زن
[B][M1]گر دهی صد سال زن را سیم و زر
[M2]پای تا سرگیری او را در گهر
[B][M1]جامه از دیبای ششتر دوزیش
[M2]خانه از زرین لگن افروزیش
[B][M1]لعل و در آویزه گوشش کنی
[M2]شرب زرکش ستر شب پوشش کنی
[B][M1]هم به وقت چاشت هم هنگام شام
[M2]خوانش آرایی به گوناگون طعام
[B][M1]چون شود تشنه ز جام گوهری
[M2]آبش از سر چشمه خضر آوری
[B][M1]میوه چون خواهد ز تو همچون شهان
[M2]نار یزد آری و سیب اصفهان
[B][M1]چون فتد از داوری در تاب و پیچ
[M2]جمله اینها پیش او هیچ است هیچ
[B][M1]گویدت ای جانگداز عمر کاه
[M2]هیچ چیز از تو ندیدم هیچ گاه
[B][M1]گر چه باشد چهره اش لوح صفا
[M2]خالی است آن لوح از حرف وفا
[B][M1]در جهان از زن وفاداری که دید
[M2]غیر مکاری و غداری که دید
[B][M1]سالها دست اندر آغوشت کند
[M2]چون بتابی رو فراموشت کند
[B][M1]گر تو پیری یار دیگر بایدش
[M2]همدمی از تو قوی تر بایدش
[B][M1]چون جوانی آید او را در نظر
[M2]جای تو خواهد که او بندد کمر
[A]
[B][M1]بود بلقیس و سلیمان را سخن
[M2]روزی اندر کشف سر خویشتن
[B][M1]هر دو را دل بر سر انصاف بود
[M2]خاطر از رنگ رعونت صاف بود
[B][M1]گفت شاه دین سلیمان از نخست
[M2]گر چه بر من ختم ملک آمد درست
[B][M1]در نیاید روز و شب کس از درم
[M2]تا من از اول به دستش ننگرم
[B][M1]کو چه تحفه بهر من آرد به کف
[M2]کش فزاید پیش من عز و شرف
[B][M1]بعد ازان بلقیس از سر نهفت
[M2]زد دم و از حال خویش این نکته گفت
[B][M1]کز جهان بر من جوانی نگذرد
[M2]کاندر او چشمم به حسرت ننگرد
[B][M1]در دلم ناید که ای کاش این جوان
[M2]بودیم دمساز جان ناتوان
[B][M1]این بود حال زنان نیک خوی
[M2]از زن بدخو نشاید گفت و گو
[B][M1]خواجه فردوسی که دانی بخردش
[M2]بر زن نیک است نفرین بدش
[B][M1]کی زن بدگونه نیک آیین بود
[M2]پیش نیکان در خور نفرین بود
[A]
[B][M1]کرد چون دانا حکیم نیکخواه
[M2]شهوت زن را نکوهش پیش شاه
[B][M1]ساخت تدبیری به دانش کاندر آن
[M2]ماند حیران فکرت دانشوران
[B][M1]نطفه را بی شهوت از صلبش گشاد
[M2]در محلی جز رحم آرام داد
[B][M1]بعد نه مه گشت پیدا زان محل
[M2]کودکی بی عیب و طفلی بی خلل
[B][M1]غنچه ای از گلبن شاهی دمید
[M2]نفحه ای از ملک آگاهی وزید
[B][M1]تاج شد از گوهر او سربلند
[M2]تخت شد از بخت او فیروزمند
[B][M1]صحن گیتی بی وی و چشم فلک
[M2]بود آن بی مردم این بی مردمک
[B][M1]زو به مردم صحن آن معمور شد
[M2]چشم این از مردمک پر نور شد
[B][M1]چون ز هر عیبش سلامت یافتند
[M2]از سلامت نام او بشکافتند
[B][M1]سالم از آفت تن و اندام او
[M2]زآسمان آمد سلامان نام او
[B][M1]چون نبود از شیر مادر بهره مند
[M2]دایه ای کردند بهر او پسند
[B][M1]دلبری در نیکویی ماه تمام
[M2]سال او از بیست کم ابسال نام
[B][M1]نازک اندامی که از سر تا به پای
[M2]جز جزوش خوب بود و دلربای
[B][M1]بود بر سر فرق او خطی ز سیم
[M2]خرمنی از مشک را کرده دو نیم
[B][M1]گیسویش بود از قفا آویخته
[M2]زو به هر مو صد بلا آویخته
[B][M1]قامتش سروی ز باغ اعتدال
[M2]افسر شاهان به راهش پایمال
[B][M1]بود روشن جبهه اش آیینه رنگ
[M2]ابروی زنگاریش بر وی چو زنگ
[B][M1]چون زدوده زنگ ازو آیینه وار
[M2]شکل نونی مانده از وی بر کنار
[B][M1]چشم او مستی که کرده نیم خواب
[M2]تکیه بر گل زیر چتر مشک ناب
[B][M1]گوش ها نکته نیوش از هر طرف
[M2]گوهر گفتار را سیمین صدف
[B][M1]بر عذارش نیلگون خطی جمیل
[M2]رونق مصر جمالش همچو نیل
[B][M1]زان خط ار چه بهر چشم بد کشید
[M2]چشم نیکان را بلا بی حد رسید
[B][M1]رسته دندان او در خوشاب
[M2]حقه در خوشابش لعل ناب
[B][M1]در دهان او ره اندیشه گم
[M2]گفت و گوی عقل فکرت پیشه گم
[B][M1]از لب او جز شکر نگرفته کام
[M2]خود کدام است آن لب و شکر کدام
[B][M1]رشحی از چاه زنخدانش گشاد
[M2]وز زنخدانش معلق ایستاد
[B][M1]زو هزاران لطف ها آمد پدید
[M2]غبغبش کردند نام ارباب دید
[B][M1]همچو سیمین لعبت از سیمش تنی
[M2]چون صراحی بر کشیده گردنی
[B][M1]بر تنش پستان چو آن صافی حباب
[M2]کش نسیم انگیخته از روی آب
[B][M1]زیر پستانش شکم رخشنده نور
[M2]در سفیدی عاج و در نرمی سمور
[B][M1]دید مشاطه چو آن لطف شکم
[M2]گفت این از صفحه گل نیست کم
[B][M1]کرد چون وی این اشارت سوی آن
[M2]از سر انگشت اشارت شد نشان
[B][M1]آن نشان را واصفان خواندند ناف
[M2]نافی از وی نافه را در دل شکاف
[B][M1]هر که دیدی آن میان کم ز مو
[M2]جز کناری زو نکردی آرزو
[B][M1]از گل نسرین سرینش خرمنی
[M2]از خسان مستور زیر دامنی
[B][M1]مخزن لطف از دو دست او دو نیم
[M2]آستین از هر یکی همیان سیم
[B][M1]در کف او راحت آزردگان
[M2]سیلی غفلت بر از افسردگان
[B][M1]آرزوی اهل دل در مشت او
[M2]قفل دل ها را کلید انگشت او
[B][M1]خون ز دست او درون عاشقان
[M2]رنگ حنایش ز خون عاشقان
[B][M1]هر سر انگشتش خضاب و ناخضاب
[M2]فندق تر بود یا عناب ناب
[B][M1]ناخنانش بدرهای مختلف
[M2]بدرهای او ز حینا منخسف
[B][M1]شکل او مشاطه چون آراسته
[M2]از سر هر یک هلاکی کاسته
[B][M1]چون سخن با ساق و ران او کشید
[M2]زان زبان در کام می باید کشید
[B][M1]زانکه می ترسم رسد جایی سخن
[M2]کان سخن آید گران بر طبع من
[B][M1]بود آن سری ز نامحرم نهان
[M2]هیچ کس محرم نه آن را در جهان
[B][M1]بلکه دزدی پی به آن آورده بود
[M2]هر چه آنجا بود غارت کرده بود
[B][M1]در بر آن سیمین صدف بشکافته
[M2]گوهر کام خود آنجا یافته
[B][M1]هر چه باشد دیگری را دست زد
[M2]بهتر از چشم قبولش دست رد
[A]
[B][M1]آن موسوس بر لب دریا نشست
[M2]تا کند بهر تقرب آبدست
[B][M1]دید دریایی پر از ماهی و مار
[M2]چغز و خرچنگش هزار اندر هزار
[B][M1]هر طرف مرغان آبی در شناه
[M2]غوطه زن از قعر دریا قوت خواه
[B][M1]گفت دریایی که چندین جانور
[M2]گردد اندر وی به صبح و شام در
[B][M1]کی سزد کز وی بشویم دست و روی
[M2]شستم اکنون دست خود زین شست و شو
[B][M1]چشمه ای خواهم به سان زمزمی
[M2]کوته از وی دست هر نامحرمی
[B][M1]کانچه شد آلوده از آلودگان
[M2]فارغند از وی جگر پالودگان
[A]
[B][M1]شاه چون دایه گرفت ابسال را
[M2]تا سلامان همایون فال را
[B][M1]آورد در دامن احسان خویش
[M2]پرورد از رشحه پستان خویش
[B][M1]چشم او چون بر سلامان اوفتاد
[M2]زان نظر چاکش به دامان اوفتاد
[B][M1]شد به جان مشعوف لطف گوهرش
[M2]همچو گوهر بست در مهد زرش
[B][M1]در تماشای رخ آن دل فروز
[M2]رفت ازو خواب شب و آرام روز
[B][M1]روز تا شب جد او و جهد او
[M2]بود در بست و گشاد مهد او
[B][M1]گه تنش را شستی از مشک و گلاب
[M2]گه گرفتی شکرش در شهد ناب
[B][M1]مهر آن مه بس که در جانش نشست
[M2]چشم مهر از هر که غیر او ببست
[B][M1]گر میسر گشتیش بی هیچ شک
[M2]کردیش جا در بصر چون مردمک
[B][M1]بعد چندی چون ز شیرش باز کرد
[M2]نوع دیگر کار و بار آغاز کرد
[B][M1]وقت خفتن راست کردی بسترش
[M2]سوختی چون شمع بالای سرش
[B][M1]بامداد از خواب چون برخاستی
[M2]همچو زرین لعبتش آراستی
[B][M1]سرمه کردی نرگس شهلای او
[M2]چست بستی جامه بر بالای او
[B][M1]کج نهادی بر سرش زرین کلاه
[M2]وز برش آویختی زلف سیاه
[B][M1]با مرصع بندهای لعل و زر
[M2]بر میان نازکش بستی کمر
[B][M1]کردی اینسان خدمتش بیگاه و گه
[M2]تا شدش سال جوانی چارده
[B][M1]چارده بودش به خوبی ماه رو
[M2]سال او شد چارده چون ماه او
[B][M1]پایه حسنش بسی بالا گرفت
[M2]در همه دلها هوایش جا گرفت
[B][M1]شد یکی صد حسن او وان صد هزار
[M2]صد هزاران دل ز عشقش بی قرار
[B][M1]با قد چون نیزه بود آن دلپسند
[M2]آفتابی گشته یک نیزه بلند
[B][M1]نیزه واری قد او چون سر کشید
[M2]بر دل هر کس ازو زخمی رسید
[B][M1]زان بلندی هر کجا افکند تاب
[M2]سوخت جان عالمی زان آفتاب
[B][M1]جبهه اش بدر و از او نیمی نهان
[M2]با هلال منخسف کرده قران
[B][M1]بینی اش زیر هلال منخسف
[M2]در میان ماه کافوری الف
[B][M1]چشم مستش آهوی مردم شکار
[M2]جلوه گاهش در میان لاله زار
[B][M1]ملک خوبی را به رخها شاه بود
[M2]شوکت شاهی به او همراه بود
[B][M1]خانم شاهیش لعل آتشین
[M2]گنج در و گوهرش زیر نگین
[B][M1]تازه سیبش میوه باغ بهشت
[M2]آفرین بر دست آن کین میوه کشت
[B][M1]چشمه سار لطف سیب غبغبش
[M2]تشنگان را آمده جان بر لبش
[B][M1]گردن او سرفراز مهوشان
[M2]در کمندش گردن گردنکشان
[B][M1]پاکبازان از پی دفع گزند
[M2]از دعا بر بازویش تعویذبند
[B][M1]پست ازو قدر همه زورآوران
[M2]زیر دستش ساعد سیمینبران
[B][M1]ساعدش را از یسار و از یمین
[M2]جان فشانان نقد جان در آستین
[B][M1]پنجه اش داده شکست سیم ناب
[M2]دست هر پولاد بازو داده تاب
[B][M1]نقد راحت از دو کف در مشت او
[M2]حسن خاتم ختم بر انگشت او
[B][M1]هر چه در وصف جمالش گفته شد
[M2]گوهری از بحر صورت سفته شد
[B][M1]گوش جان را کن به سوی من گرو
[M2]شمه ای دیگر ز احوالش شنو
[A]
[B][M1]لطف طبعش در سخن مو می شکافت
[M2]لفظ نشنیده به معنی می شتافت
[B][M1]پیش ازان کش لفظ در گوش آمدی
[M2]معنیش در ربقه هوش آمدی
[B][M1]هر چه نظم از بحر طبعش یک گهر
[M2]هر چه نثر از باغ لطفش یک ثمر
[B][M1]چون ثریا پایه نظمش بلند
[M2]چون بنات النعش نثرش ارجمند
[B][M1]در لطایف لعل او حاضر جواب
[M2]در دقایق فهم او صافی چو آب
[B][M1]خط او چون خط خوبان دل فریب
[M2]خوشنویسان زان چو عاشق ناشکیب
[B][M1]چون گرفتی خامه مشکین رقم
[M2]آفرین کردی بر او لوح و قلم
[B][M1]جانش از هر حکمتی محفوظ بود
[M2]نکته های حکمتش محفوظ بود
[B][M1]در ادای حکمت یونانیان
[M2]گفتیش یونانیان نعم البیان
[A]
[B][M1]شب که از هر کار دل پرداختی
[M2]با حریفان نرد عشرت باختی
[B][M1]بزمگاهی چون بهشت آراستی
[M2]مطربان حور پیکر خواستی
[B][M1]چون دماغ او شدی از باده گرم
[M2]برگرفتی از میان جلباب شرم
[B][M1]گاه با قوال دمساز آمدی
[M2]با مغنی نغمه پرداز آمدی
[B][M1]تن تنش را از لب شکر شکن
[M2]چون مسیحا جان درآوردی به تن
[B][M1]گه شدی همراه نایی رهسپر
[M2]کرد از لبها نیش را نیشکر
[B][M1]بانگ نی را با شکر آمیختی
[M2]گوش را شکر به دامن ریختی
[B][M1]گاهی از چنگی گرفتی چنگ را
[M2]تیز کردی سوزناک آهنگ را
[B][M1]فندق تر ریختی بر خشک تار
[M2]در تر و در خشک افکندی شرار
[B][M1]گاهی از بربط چو طفل خردسال
[M2]در کنار خود به زخم گوشمال
[B][M1]ناله های دردناک انگیختی
[M2]بالغان را از مژه خون ریختی
[B][M1]گاه می شد بلبل آوا در غزل
[M2]گاه می زد دست در قول و عمل
[B][M1]هر شب اینش کار بودی تا سحر
[M2]با حریفان اینچنین بردی به سر
[A]
[B][M1]چون تن از خواب سحر آسودیش
[M2]بامدادان عزم میدان بودیش
[B][M1]صبحدم چون شاه این نیلی تتق
[M2]بارگی راندی به میدان افق
[B][M1]شه سلامان نیز مست و نیمخواب
[M2]پای کردی سوی میدان در رکاب
[B][M1]با گروهی از نژاد خسروان
[M2]خردسال و تازه روی و نوجوان
[B][M1]هر یکی در خیل خوبان سروری
[M2]آفت ملکی بلای کشوری
[B][M1]صولجان بر کف به میدان تاختی
[M2]گوی زرکش در میان انداختی
[B][M1]یک به یک چوگان زنان جویان حال
[M2]گرد یک مه حلقه کرده صد هلال
[B][M1]گر چه بودی زخم چوگان از همه
[M2]بود چابکتر سلامان از همه
[B][M1]گوی بردی از همه با صد شتاب
[M2]گوی مه بود و سلامان آفتاب
[B][M1]با هلالی صولجان دنبال ماه
[M2]حال گویان می شدی تا حالگاه
[B][M1]گوی اگر صدبار از آنجا باز پس
[M2]آمدی هر بار حال این بود و بس
[B][M1]آری آن کس را که دولت یار شد
[M2]وز نهال بخت برخودار شد
[B][M1]هیچ چوگان زیر این چرخ کبود
[M2]گوی نتواند ز میدانش ربود
[A]
[B][M1]شه چو گشتی بعد چوگان باختن
[M2]چون کمان مایل به تیر انداختن
[B][M1]از کمانداران خاص اندر زمان
[M2]خواستی ناکرده زه چاچی کمان
[B][M1]بی مدد آن را به زه آراستی
[M2]بانگ زه از گوشه ها برخاستی
[B][M1]دست مالیدی بر آن چالاک و چست
[M2]تا بن گوشش کشیدی از نخست
[B][M1]گاه بنهادی سه پر مرغی بر آن
[M2]رهسپر کردی به هنجار نشان
[B][M1]گر نشان بودی ازین فیروزه سفر
[M2]نقطه ای بی شک شدی آن نقطه صفر
[B][M1]ور گشادی تیر پرتابی زشست
[M2]بودیش خط افق جای نشست
[B][M1]گر نه مانع سختی گردون شدی
[M2]از خط دور افق بیرون شدی
[B][M1]در سر تیرش نرستی از خطر
[M2]گاه صید آهو به پا، تیهو به پر
[B][M1]پی سوی مقصود بردی راست پا
[M2]همچو طبع راست محفوظ از خطا
[A]
[B][M1]بود در جود و سخا دریا کفی
[M2]بل کش از بحر عطا دریا کفی
[B][M1]پر شدی از فیض آن ابر کرم
[M2]عرصه گیتی ز دینار و درم
[B][M1]نسبتش کم کن به دریا کو ز کف
[M2]گوهر افکندی به بیرون وین صدف
[B][M1]ز ابر بودی دست جود او فره
[M2]ابر باشد قطره بخش او بدره ده
[B][M1]بزم جودش را چو می آراستم
[M2]نسبتش با معن و حاتم خواستم
[B][M1]لیک اندر جنب وی بی قال و قیل
[M2]معن باشد مدخل و حاتم بخیل
[B][M1]بس که دستش داشتی با بسط خوی
[M2]تافتی انگشت او از قبض روی
[B][M1]قبض کف گر خواستی انگشت او
[M2]خم نکردی پشت خود در مشت او
[B][M1]گر گذشتی بر در او سایلی
[M2]از جفای فاقه خون گشته دلی
[B][M1]بس که بر وی بار احسان ریختی
[M2]تک زنان از بار آن بگریختی
[A]
[B][M1]بود قطران نکته دانی سحرساز
[M2]قطره ای از کلک او دریای راز
[B][M1]بهر دریا بخشش فضلون لقب
[M2]گفت مدحی سر به سر فضل و ادب
[B][M1]طبع فضلون چون بر آن اقبال کرد
[M2]دامنش از مال مالامال کرد
[B][M1]روز دیگر مدحت او را بخواند
[M2]ضعف اول سیم و زر بر وی فشاند
[B][M1]همچنین روز دگر این کار کرد
[M2]روزها این کار را تکرار کرد
[B][M1]شد ز بس تضعیف چندان آن صله
[M2]که به تنگ آمد ازانش حوصله
[B][M1]چون درآمد شب چو برق از جای جست
[M2]وز حریم فضل فضلون بار بست
[B][M1]بامدادانش طلب کرد و نیافت
[M2]گفت مسکین روی ازین دولت بتافت
[B][M1]بودیم تا دست بر بذل درم
[M2]با ویم این بود دستور کرم
[B][M1]لیکن او را تاب این بخشش نبود
[M2]در سفر زین آستان کوشش نمود
[A]
[B][M1]شب خرد آن ناصح شیرین خطاب
[M2]کرد مشفق وار آواز عتاب
[B][M1]گفت جامی فکرت بیهوده چند
[M2]سودن این کلک نافرسوده چند
[B][M1]هر که بر ملک بقا فیروز نیست
[M2]دی به فرض ار بوده است امروز نیست
[B][M1]گم مکن سر رشته مقصود را
[M2]مدح کم گو شاه ناموجود را
[B][M1]گفتم ای سرچشمه دانشوری
[M2]بر تو ختم اندیشه نطق آوری
[B][M1]قصد من زین مدح شاه دیگر است
[M2]کافسر اقبالش اکنون بر سر است
[B][M1]هفت کشور سخره فرمان اوست
[M2]هفت دریا رشحه احسان اوست
[B][M1]وصف خاصان به ز عام اندر نهفت
[M2]باد صافی وقت آن عارف که گفت
[B][M1]«خوشتر آن باشد که وصف دلبران
[M2]گفته آید در لباس دیگران »
[B][M1]هر کس آری محرم این راز نیست
[M2]بر رخ هر محرم این در باز نیست
[A]
[B][M1]عاشقی در گوشه ای بنشسته بود
[M2]گفت و گو با خویش در پیوسته بود
[B][M1]هر دم از نو داستانی ساختی
[M2]ناشنیده قصه ای پرداختی
[B][M1]گه ز مه گفتی گهی از آفتاب
[M2]گاهی از برگ گل سنبل نقاب
[B][M1]گه ز قد سرو کردی نکته راست
[M2]گاه ازان خس کش ز خاک پای خاست
[B][M1]غافلی از دور آن را می شنید
[M2]خاطرش زان هرزه گویی می رمید
[B][M1]گفت با وی کای به عشقت رفته نام
[M2]عاشق از معشوق خود راند کلام
[B][M1]عاشق و نام کسان گفتن که چه
[M2]گوهر وصف خسان سفتن که چه
[B][M1]گفت کای دور از نشان عاشقان
[M2]فهم نتوانی زبان عاشقان
[B][M1]ز آفتاب و مه غرض یار من است
[M2]سر این بر نکته دانان روشن است
[B][M1]گل که گفتم لطف رویش خواستم
[M2]ذکر سنبل رفت و مویش خواستم
[B][M1]سرو چه بود قامت رعنای او
[M2]من خسم رسته ز خاک پای او
[B][M1]گر تو واقف از زبان من شوی
[M2]جز حدیث عشقش از من نشنوی
[A]
[B][M1]چون سلامان را شد اسباب جمال
[M2]از بلاغت جمع در حد کمال
[B][M1]سرو نازش تازگی را سر گرفت
[M2]باغ لطفش رونق دیگر گرفت
[B][M1]نارسیده میوه ای بود از نخست
[M2]چون رسیدن شد بر آن میوه درست
[B][M1]خاطر ابسال چیدن خواستش
[M2]وز پی چیدن چشیدن خواستش
[B][M1]لیک بود آن میوه بر شاخ بلند
[M2]بود کوتاه آرزو را زان کمند
[B][M1]شاهدی پر عشوه بود ابسال نیز
[M2]کم نه ز اسباب جمالش هیچ چیز
[B][M1]با سلامان عرض خوبی ساز کرد
[M2]شیوه جولانگری آغاز کرد
[B][M1]گاه بر رسم نغوله پیش سر
[M2]بافتی زنجیره ای از مشک تر
[B][M1]تا بدان زنجیره دانا پسند
[M2]ساختی پای دل شهزاده بند
[B][M1]گاه مشکین موی را بشکافتی
[M2]فرق کرده زان دو گیسو تافتی
[B][M1]یعنی از وی کام دل نایافتن
[M2]تا کیم خواهد بدینسان تافتن
[B][M1]گه نهادی چون بتان دل فروز
[M2]بر کمان ابروان از وسمه توز
[B][M1]تا ز جان او به زنگاری کمان
[M2]صید کردی مایه امن و امان
[B][M1]چشم خود را کردی از سرمه سیاه
[M2]تاش بردی زان سیه کاری ز راه
[B][M1]برگ گل را دادی از گلگونه زیب
[M2]تا بدان رنگش ز دل بردی شکیب
[B][M1]دانه مشکین نهادی بر عذار
[M2]تا بدان مرغ دلش کردی شکار
[B][M1]گه گشادی بند از تنگ شکر
[M2]گه شکستی مهر بر درج گهر
[B][M1]تا چو شکر بر دلش شیرین شدی
[M2]وز لب گویاش گوهر چین شدی
[B][M1]گه نمودی از گریبان گوی زر
[M2]زیر آن طوق مرصع از کمر
[B][M1]تا کشیدی با همه فرخندگی
[M2]گردنش را زیر طوق بندگی
[B][M1]گه به کاری دست سیمین در زدی
[M2]زان بهانه آستین را بر زدی
[B][M1]تا نگارین ساعد او آشکار
[M2]دیدی و کردی به خون چهره نگار
[B][M1]گه ز بهر خدمتی کردی قیام
[M2]سخت تر برداشتی از جای گام
[B][M1]تا ز بانگ جنبش خلخال او
[M2]تاجور فرقش شدی پامال او
[B][M1]بودی القصه به صد مکر و حیل
[M2]جلوه گر در چشم او در هر محل
[B][M1]صبح و شامش روی در خود داشتی
[M2]یکدمش غافل ز خود نگذاشتی
[B][M1]زانکه می دانست کز راه نظر
[M2]عشق دارد در دل عاشق اثر
[B][M1]جز به دیدار بتان دلپذیر
[M2]عشق در دلها نگردد جایگیر
[A]
[B][M1]بین زلیخا را که جان پر امید
[M2]ساخت کاخی چون دل صوفی سفید
[B][M1]هیچ نقش و هیچ رنگی نی در او
[M2]چون رخ آیینه زنگی نی در او
[B][M1]نقشبندی خواست آنگه چیره دست
[M2]تا به هر جا صورت او نقش بست
[B][M1]هیچ جای از نقش او خالی نماند
[M2]شادمان بنشست و یوسف را بخواند
[B][M1]پرده از رخسار زیبا برگرفت
[M2]وز مراد خود حکایت در گرفت
[B][M1]یوسف از گفت و شنیدش رو که تافت
[M2]صورت او دید رو هر سو که تافت
[B][M1]صورت او را چو پی در پی بدید
[M2]آمدش میلی به وصل وی پدید
[B][M1]بر سر آن شد که کام او دهد
[M2]شکر کامی به کام او نهد
[B][M1]لیک برهانی ز غیبش رو نمود
[M2]عصمت یزدانیش دریافت زود
[B][M1]دست خویش از کام او ناکام داشت
[M2]کامگاری را به هنگامش گذاشت
[A]
[B][M1]چون سلامان با همه حلم و وقار[M2]کرد در وی عشوهٔ ابسال کار،
[B][M1]در دل از مژگان او، خارش خلید[M2]وز کمند زلف او، مارش گزید
[B][M1]ز ابروانش طاقت او گشت طاق[M2]وز لبش شد تلخ، شهدش در مذاق
[B][M1]نرگس جادوی او خوابش ببرد[M2]حلقهٔ گیسوی او تابش ببرد
[B][M1]اشک او از عارضش گل‌رنگ شد[M2]عیشش از یاد دهانش تنگ شد
[B][M1]دید بر رخسار او خال سیاه[M2]گشت از آن خال سیه حالش تباه
[B][M1]دید جعد بیقرارش بر عذار[M2]ز آرزوی وصل او، شد بیقرار
[B][M1]شوقش از پرده برون آورد، لیک[M2]در درون اندیشه‌ای می‌کرد نیک
[B][M1]که مبادا گر چشم طعم وصال[M2]طعم آن بر جان من گردد وبال
[B][M1]آن نماند با من و، عمر دراز[M2]مانم از جاه و جلال خویش باز
[B][M1]دولتی کن مرد را جاوید نیست[M2]بخردان را قبلهٔ امید نیست
[A]
[B][M1]بود همچون بوم زاغی روز کور
[M2]جا گرفته بر لب دریای شور
[B][M1]بودی از دریای شور آبشخورش
[M2]دادی آن شورابه طعم شکرش
[B][M1]از قضا مرغی حواصل نام او
[M2]حوصله سر چشمه انعام او
[B][M1]سایه دولت به فرق او فکند
[M2]نامدش شورابه دریا پسند
[B][M1]گفت پیش آی ای ز شوری در گله
[M2]کآب شیرینت دهم از حوصله
[B][M1]گفت ترسم کآب شیرین چون چشم
[M2]طعم آب شور گردد ناخوشم
[B][M1]زآب شیرین مانم و باشد نفور
[M2]طبع من ز آبشخور دریای شور
[B][M1]بر لب دریا نشسته روز و شب
[M2]در میان هر دو مانم تشنه لب
[B][M1]به که سازم هم به آب شور خویش
[M2]تا نیاید رنج بی آبیم پیش
[A]
[B][M1]چون سلامان مایل ابسال شد
[M2]طالع ابسال فرخ فال شد
[B][M1]یافت آن مهر قدیم او نوی
[M2]شد بدو پیوند امیدش قوی
[B][M1]فرصتی می جست تا بیگاه و گاه
[M2]یابد اندر خلوت آن ماه راه
[B][M1]کام دل از لعل او حاصل کند
[M2]جان شیرین با لبش واصل کند
[B][M1]تا شبی سویش به خلوت راه یافت
[M2]نقد جان بر دست پیش او شتافت
[B][M1]همچو سایه زیر پای او فتاد
[M2]وز تواضع رو به پای او نهاد
[B][M1]شه سلامان نیز با صد عز و ناز
[M2]کرد دست مرحمت سویش دراز
[B][M1]چون قبا تنگ اندر آغوشش گرفت
[M2]کام جان از چشمه نوشش گرفت
[B][M1]هر دو را از بوسه شد آغاز کار
[M2]زانکه بوس آمد قلاووز کنار
[B][M1]بس که می سودند با هم لب به لب
[M2]شد لبالب هر دو را جام طرب
[B][M1]گر چه لبهاشان به هم بسیار سود
[M2]ماند باقی آنچه اصل کار بود
[B][M1]بهر سودایی که در سر داشتند
[M2]پرده شرم از میان برداشتند
[B][M1]شد گشاده در میان بندی که بود
[M2]سخت تر شد میل پیوندی که بود
[B][M1]داشت شکر آن یکی شیر این دگر
[M2]شد به هم آمیخته شیر و شکر
[B][M1]کام جان پر شیر و شکر بودشان
[M2]تا شکر خواب سحر بربودشان
[A]
[B][M1]صبحدم کین شاهد مشکین نقاب
[M2]بهر خواب آلودگان از زر ناب
[B][M1]میل ها زین طاق زنگاری کشید
[M2]دیده ها را کحل بیداری کشید
[B][M1]خاست شهزاده ز بستر کامیاب
[M2]چشمی از بیداری شب نیمخواب
[B][M1]خار خاری از خمار شب در او
[M2]جنبشی از شوق یار شب در او
[B][M1]خاطرش از بهر دفع آن خمار
[M2]جرعه ای می خواست لیک از لعل یار
[B][M1]یار را بی زحمت اغیار خواند
[M2]پهلوی خود بر سر مسند نشاند
[B][M1]برقع شرم از جمالش باز کرد
[M2]عشرت دوشینه با او ساز کرد
[B][M1]روز دیگر بر همین دستور بود
[M2]چشم زخم دهر از ایشان دور بود
[B][M1]روز هفته هفته شد مه ماه سال
[M2]ماه و سالی خالی از رنج و ملال
[B][M1]همتش آن بود کان عیش و طرب
[M2]نی به روز افتد ز یکدیگر نه شب
[B][M1]لیک دور چرخ می گفت از کمین
[M2]نیست دأب من که بگذارم چنین
[B][M1]ای بسا صحبت که روز انگیختم
[M2]چون شب آمد سلک آن بگسیختم
[B][M1]وی بسا دولت که دادم وقت شام
[M2]صبحدم را نوبت آن شد تمام
[A]
[B][M1]روی در بغداد کرد اعرابیی
[M2]در تمنای غنیمت یابیی
[B][M1]بعد چندین روز بار انتظار
[M2]بر سر خوان خلیفه یافت بار
[B][M1]پیش او افتاد خالی از گزند
[M2]یک طبق پالوده از جلاب قند
[B][M1]چرب و شیرین چون زبان اهل دل
[M2]نرم و نازک چون لب هر دل گسل
[B][M1]ایمن از آزار مشتی ژاژخای
[M2]چون نهد بر لب نهد بر معده جای
[B][M1]چون دهان از خوردن آن ساخت پاک
[M2]با خلیفه گفت دور از ترس و باک
[B][M1]کای تو را بر ذروه افلاک مهد
[M2]بستم اکنون با خدای خویش عهد
[B][M1]کاندرین مهمانسرای سبز فام
[M2]از برای چاشت یا امید شام
[B][M1]جز سوی خوان تو ننهم گام خویش
[M2]تا ازین پالوده گیرم کام خویش
[B][M1]شد خلیفه زان سخن خندان و گفت
[M2]ای ز تو پوشیده اسرار نهفت
[B][M1]شاید اینجا بار ندهندت دگر
[M2]زحمت آمد شدن چندین مبر
[B][M1]گفت تقصیر از تو باشد آن زمان
[M2]نی ز من ای قبله امن و امان
[B][M1]می کنم من صرف وسع خویشتن
[M2]چون تو نگذاری چه باشد جرم من
[A]
[B][M1]چون سلامان شد حریف ابسال را
[M2]صرف وصلش کرد ماه و سال را
[B][M1]باز ماند از خدمت شاه و حکیم
[M2]هر دو را شد دل ز هجر او دو نیم
[B][M1]چون ز حال او خبر جستند باز
[M2]محرمان کردندشان دانای راز
[B][M1]بهر پرسش پیش خویشش خواندند
[M2]با وی از هر کجا حکایت راندند
[B][M1]نکته ها گفتند از نو و کهن
[M2]تا به مقصود از طلب آمد سخن
[B][M1]شد یقین کان قصه از وی راست بود
[M2]داستانی بی کم و بی کاست بود
[B][M1]هر یک اندر کار وی رایی زدند
[M2]در خلاصش دستی و پایی زدند
[B][M1]بر نصیحت یافت کار آخر قرار
[M2]کز نصیحت نیست بهتر هیچ کار
[B][M1]از نصیحت ناقصان کامل شوند
[M2]وز نصیحت مدبران مقبل شوند
[B][M1]از نصیحت زنده گردد هر دلی
[M2]وز نصیحت حل شود هر مشکلی
[B][M1]ناصحان پیغمبرانند از نخست
[M2]گشته کار عقل و دین زیشان درست
[B][M1]هر که از پیغمبری دم زد بر او
[M2]جز نصیحت ز آسمان نامد فرو
[A]
[B][M1]شاه با وی گفت کای جان پدر
[M2]شمع بزم افروز ایوان پدر
[B][M1]دیده اقبال من روشن به توست
[M2]عرصه آمال من گلشن به توست
[B][M1]سالها چون غنچه دل خون کرده ام
[M2]تا گلی چون تو به دست آورده ام
[B][M1]همچو گل از دست من دامن مکش
[M2]خنجر خار جفا بر من مکش
[B][M1]در هوای توست تاجم فرق سای
[M2]وز برای توست تختم زیر پای
[B][M1]رو به معشوقان نابخرد منه
[M2]افسر دولت ز فرق خود منه
[B][M1]دست دل در شاهد رعنا مزن
[M2]تخت شوکت را به پشت پا مزن
[B][M1]منصب تو چست چوگان باختن
[M2]رخش زیر ران به میدان تاختن
[B][M1]نی گرفتن زلف چون چوگان به دست
[M2]پهلوی سیمینبران کردن نشست
[B][M1]در شکارستان اگر تیر افکنی
[M2]گاه آهو گاه نخجیر افکنی
[B][M1]به کز این آهووشان شیر گیر
[M2]بینمت نخجیروار آماج تیر
[B][M1]در صف مردان روی شمشیر زن
[M2]وز تن گردان شوی گردن فکن
[B][M1]به که از مردان مرد افکن جهی
[M2]پیش شمشیر زنی گردن نهی
[B][M1]ترک این کردار کن بهر خدای
[M2]ور نه خواهم زین غم افتادن ز پای
[B][M1]سالها بهر تو ننشستم ز پا
[M2]شرم بادت کافکنی از پا مرا
[A]
[B][M1]غرقه خون چون خسرو از شیرویه خفت
[M2]نکته ای خوش در حق شیرویه گفت
[B][M1]که بدان شاخی که آب از اصل خورد
[M2]سر کشید از آب و قصد اصل کرد
[B][M1]اصل را چون کند و شد میدان فراخ
[M2]خشک و بی بر بر زمین افتاد شاخ
[A]
[B][M1]چون سلامان آن نصیحت گوش کرد
[M2]بحر طبع او ز گوهر جوش کرد
[B][M1]گفت شاها بنده رای توام
[M2]خاک پای تخت فرسای توام
[B][M1]هر چه فرمودی به جان کردم قبول
[M2]لیکن از بی صبری خویشم ملول
[B][M1]نیست از دست دل رنجور من
[M2]صبر بر فرموده ات مقدور من
[B][M1]بارها با خویش اندیشیده ام
[M2]در خلاصی زین بلا پیچیده ام
[B][M1]لیک چون یادم ازان ماه آمده ست
[M2]جان من در ناله و آه آمده ست
[B][M1]ور فتاده چشم من بر روی او
[M2]کرده ام روی از دو عالم سوی او
[B][M1]در تماشای رخ آن دلپسند
[M2]نی نصیحت مانده بر یادم نه پند
[A]
[B][M1]گفت با روباه بچه مادرش
[M2]چون به باغ میوه آمد رهبرش
[B][M1]میوه چندان خور که بتوانی به تگ
[M2]رستگاری یافتن ز آسیب سگ
[B][M1]گفت ای مادر چو بینم میوه را
[M2]کی توانم کار بست این شیوه را
[B][M1]حرص میوه پرده هوشم شود
[M2]وز گزند سگ فراموشم شود
[A]
[B][M1]چون شه از پند سلامان شد خموش
[M2]شد حکیم اندر نصیحت سخت کوش
[B][M1]گفت کای نوباوه باغ کهن
[M2]آخرین نقش بدیع کلک کن
[B][M1]حرفخوان دفتر هفت و چهار
[M2]خط شناس صفحه لیل و نهار
[B][M1]خازن گنجینه آدم تویی
[M2]نسخه مجموعه عالم تویی
[B][M1]قدر خود بشناس و مشمر سرسری
[M2]خویش را کز هر چه گویم برتری
[B][M1]آن که دست قدرتش خاکت سرشت
[M2]حرف حکمت در دل پاکت نوشت
[B][M1]پاک کن از نقش صورت سینه را
[M2]روی در معنی کن آن آیینه را
[B][M1]تا شود گنج معانی سینه ات
[M2]غرق نور معرفت آیینه ات
[B][M1]چشم خویش از طلعت شاهد بپوش
[M2]بیش ازین در صحبت شاهد مکوش
[B][M1]چیست شاهد صورتی پر عار و عیب
[M2]از هوس نی دامنش پاک و نه جیب
[B][M1]بر چنین آلودگی مفتون مشو
[M2]وز حریم عافیت بیرون مشو
[B][M1]نطفه در تن مایه بخش جان توست
[M2]قوت اعضا قوت ارکان توست
[B][M1]ای ز شهوت با تن و جان در ستیز
[M2]گوش دارش خواهی و خواهی بریز
[B][M1]بودی از آغاز عالی مرتبه
[M2]بر فراز چرخ بودت کوکبه
[B][M1]شهوت نفست به زیر انداخته
[M2]در حضیض خاک بندت ساخته
[A]
[B][M1]با خروس آن تاجدار سرفراز
[M2]آن مؤذن گفت در وقت نماز
[B][M1]هیچ دانا وقت نشناسد چو تو
[M2]وز فوات وقت نهراسد چو تو
[B][M1]با چنین دانایی ای دستانسرای
[M2]کنگر عرشت همی بایست جای
[B][M1]ماکیانی چند را کرده گله
[M2]چند گردی در ته هر مزبله
[B][M1]گفت بود اول مرا پایه بلند
[M2]شهوت نفسم بدین پستی فکند
[B][M1]گر ز نفس و شهوتش بگذشتمی
[M2]در ته هر مزبله کی گشتمی
[B][M1]در ریاض قدس محرم بودمی
[M2]با خروس عرش همدم بودمی
[A]
[B][M1]چون سلامان از حکیم اینها شنید
[M2]بوی حکمت بر مشام او وزید
[B][M1]گفت ای جان فلاطون از تو شاد
[M2]صد ارسطو زیر فرمان تو باد
[B][M1]عقل ها بودند از آغاز ده
[M2]ساختی ده را تو اکنون یازده
[B][M1]من نهاده روی در راه توام
[M2]کمترین شاگرد درگاه توام
[B][M1]هر چه گفتی عین حکمت یافتم
[M2]در قبول آن به جان بشتافتم
[B][M1]لیک بر رای منیرت روشن است
[M2]کاختیار کار بیرون از من است
[B][M1]قدرت فاعل به قدر قابل است
[M2]قابلیت نی به جعل جاعل است
[B][M1]هر چه آن را من ز اول قابلم
[M2]کی توانم کز وی آخر بگسلم
[B][M1]بلکه هست از قدرت فاعل بدر
[M2]بر خلاف آن برون دادن اثر
[A]
[B][M1]ساده مردی شد مسافر با پسر
[M2]هر دو را بر یک خرک بار سفر
[B][M1]بود پای از محنت ره ریششان
[M2]بر سر آن کوهی آمد پیششان
[B][M1]کوهی از بالا بلندی پر شکوه
[M2]موج زن دریایی اندر پای کوه
[B][M1]بر سر آن کوه راهی نیک تنگ
[M2]کز عبورش بود پای وهم لنگ
[B][M1]هیچ کس زانجا نیارستی گذار
[M2]تا نکردی از شکم پا همچو مار
[B][M1]هر چه افتادی ازان باریک راه
[M2]قعر دریا بودیش آرامگاه
[B][M1]ناگهان شد آن خرک زانجا خطا
[M2]زد پسر بانگ از قفایش کای خدا
[B][M1]شد خرم زین ره خطا نگذاریش
[M2]هر کجا باشد سلامت داریش
[B][M1]پیر گفتا بانگ کم زن ای پسر
[M2]کاختیار از دست او هم شد بدر
[B][M1]گر تو حکم راست خواهی خیز راست
[M2]اختیار اینجا گمان بردن خطاست
[A]
[B][M1]هر کجا از عشق جانی در هم است
[M2]محنت اندر محنت و غم در غم است
[B][M1]خاصه عشقی کش ملامت یار شد
[M2]گفت و گوی ناصحان بسیار شد
[B][M1]از ملامت سخت گردد کار عشق
[M2]وز ملامتگر فزون تیمار عشق
[B][M1]بی ملامت عشق جان پروردن است
[M2]چون ملامت یار شد خون خوردن است
[B][M1]چون سلامان آن ملامت ها شنید
[M2]جان شیرینش ز غم بر لب رسید
[B][M1]مهر ابسال از درون او نکند
[M2]لیک شوری در درون او فکند
[B][M1]مشرب عذب و صالش تلخ شد
[M2]غره ماه نشاطش سلخ شد
[B][M1]بر نیامد هیچ جا از وی دمی
[M2]کش نیفتاد از ملامت ماتمی
[B][M1]جانش از تیر ملامت ریش گشت
[M2]در دل اندوهی که بودش بیش گشت
[B][M1]می بکاهد از ملامت جان مرد
[M2]صبر بر وی کی بود امکان مرد
[B][M1]می توان یک زخم خورد از تیغ تیز
[M2]چون پیاپی شد چه چاره جز گریز
[B][M1]روزها اندیشه کاری پیشه کرد
[M2]بارها در کار خویش اندیشه کرد
[B][M1]با هزار اندیشه در تدبیر کار
[M2]یافت کارش بر فرار آخر قرار
[B][M1]کرد خاطر از وطن پرداخته
[M2]محملی از بهر رفتن ساخته
[B][M1]چون درآمد شب روان محمل ببست
[M2]تنگ با ابسال در محمل نشست
[B][M1]هم سلامان نغز هم ابسال نغز
[M2]محمل از هر دو چو بادام دو مغز
[B][M1]وقت رفتن رفته سر بر دوش هم
[M2]گاه خفتن خفته در آغوش هم
[B][M1]هر دو را پهلو به پهلو متصل
[M2]بود محمل تنگ ازان رفتن نه دل
[B][M1]یار بی اغیار چون در بر بود
[M2]خانه هر چند تنگتر بهتر بود
[B][M1]بلکه هر جا یار را افتد درنگ
[M2]کی بود بر عاشق دلخسته تنگ
[A]
[B][M1]یوسف کنعان چو در زندان نشست
[M2]بر زلیخا آمد از هجران شکست
[B][M1]خان و مان بر وی چو زندان تنگ شد
[M2]سوی زندان هر شبش آهنگ شد
[B][M1]گفت با او فارغی از داغ عشق
[M2]ناچشیده میوه ای از باغ عشق
[B][M1]چند ازین بستانسرای نازنین
[M2]چون گنهکاران شوی زندان نشین
[B][M1]گفت باشد از جمال دوست دور
[M2]عرصه آفاق بر من چشم مور
[B][M1]ور کنم با او به چشم مور جای
[M2]خوشترم باشد ز صد بستانسرای
[A]
[B][M1]چون سلامان هفته ای محمل براند
[M2]پندگویان را بر او دستی نماند
[B][M1]از ملامت ایمن و فارغ ز پند
[M2]بار خود بر ساحل بحری فکند
[B][M1]دید بحری همچو گردون بی کران
[M2]چشم های بحریان چون اختران
[B][M1]قاف تا قاف امتداد دور او
[M2]تا به پشت گاو و ماهی غور او
[B][M1]کوه پیکر موج ها در اضطراب
[M2]گشته کوهستان از آنها روی آب
[B][M1]یا نه بختی اشتران از هر طرف
[M2]از سر مستی به لب آورده کف
[B][M1]ماهیان در وی نمایان بی دریغ
[M2]همچو جوهر از صقالت داده تیغ
[B][M1]بلکه پیدا پیش چشم خرده بین
[M2]چون خطای نقش بر دیبای چین
[B][M1]کرده سطح آب را هر جا دو نیم
[M2]همچو نیلی دیبه را مقراض سیم
[B][M1]گر بجنبیدی نهنگش زین نشیب
[M2]جوز هر خوردی بر این بالا نهیب
[B][M1]چون سلامان بحر را نظاره کرد
[M2]بهر اسباب گذشتن چاره کرد
[B][M1]کرد پیدا زورقی چون ماه نو
[M2]بر کنار بحر اخضر تیز دو
[B][M1]هر دو رفتند اندر او آسوده حال
[M2]شد مه و خورشید را منزل هلال
[B][M1]شد روان از بادبان پر ساخته
[M2]همچو بط سینه بر آب انداخته
[B][M1]راه را بر خود به سینه می شکافت
[M2]روی در مقصد به سینه می شتافت
[B][M1]بود بر شکل کمان لیکن ز تیر
[M2]تیزپرتر می گذشت از آبگیر
[B][M1]از پس ماهی که زورق راندند
[M2]وز دم دریا ز رونق ماندند
[B][M1]شد میان بحر پیدا پیشه ای
[M2]وصف آن بیرون ز هر اندیشه ای
[B][M1]هیچ مرغ اندر همه عالم نبود
[M2]کاندر آن عشرتگه خرم نبود
[B][M1]یک طرف در جلوه با هم جوق جوق
[M2]چون تذرو از تاج و چون قمری ز طوق
[B][M1]یک طرف صف صف همه دستانسرای
[M2]ساز دستان کرده از منقار و نای
[B][M1]نو درختان شاخ در شاخ اندر او
[M2]در نوا مرغان گستاخ اندر او
[B][M1]میوه در پای درختان ریخته
[M2]خشک و تر با یکدگر آمیخته
[B][M1]چشمه آبی به زیر هر درخت
[M2]آفتاب و سایه گردش لخت لخت
[B][M1]شاخ بود از باد دستی رعشه دار
[M2]مشت پر دینار از بهر شمار
[B][M1]چون نبودی نیک گیرا مشت او
[M2]ریختی از فرجه انگشت او
[B][M1]گوییا باغ ارم چون رو نهفت
[M2]غنچه پیدایش آنجا شکفت
[B][M1]یا بهشت عدن بی روز حساب
[M2]بر گرفت از روی خویش آنجا نقاب
[B][M1]چون سلامان دید لطف بیشه را
[M2]از سفر کوتاه کرد اندیشه را
[B][M1]با دلی فارغ ز هر امید و بیم
[M2]گشت با ابسال در بیشه مقیم
[B][M1]هر دو شادان همچو جان و تن به هم
[M2]هر دو خرم چون گل و سوسن به هم
[B][M1]صحبتی ز آویزش اغیار دور
[M2]راحتی ز آمیزش تیمار دور
[B][M1]نی ملامت پیشه با ایشان به جنگ
[M2]نی نفاق اندیشه با ایشان دو رنگ
[B][M1]گل در آغوش و خراش خار نی
[M2]گنج در پهلو و رنج مار نی
[B][M1]هر زمان در مرغزاری کرده خواب
[M2]هر نفس از چشمه ساری خورده آب
[B][M1]گاه با بلبل به گفتار آمده
[M2]گاه با طوطی شکر خوار آمده
[B][M1]گاه با طاووس در جولانگری
[M2]گاه در رفتار با کبک دری
[B][M1]قصه کوته دل پر از عیش و طرب
[M2]هر دو می بردند روز خود به شب
[B][M1]خود چه زان بهتر که باشد با تو یار
[M2]در میان و عیبجویان در کنار
[B][M1]در کنار تو بجز مقصود نی
[M2]مانع مقصود تو موجود نی
[A]
[B][M1]خورده دانی گفت با وامق به راز
[M2]کای ز داغ عشق عذرا در گداز
[B][M1]می بری عمری به سر در جست و جوی
[M2]چیست مقصودت ز جست و جو بگوی
[B][M1]گفت مقصود آنکه با عذرا به هم
[M2]روی خویش اندر یکی صحرا نهم
[B][M1]در میان بادیه گیرم وطن
[M2]بر سر یک چشمه باشم خیمه زن
[B][M1]دوست زانجا دور و دشمن نیز هم
[M2]جان ز خلق آسوده و تن نیز هم
[B][M1]گر روم هر سو دو صد فرسنگ بیش
[M2]نایدم از آدمی دیار پیش
[B][M1]دیده گردد مو به مو اعضای من
[M2]قبله رویم شود عذرای من
[B][M1]با هزاران دیده رو سویش کنم
[M2]تا ابد نظاره رویش کنم
[B][M1]بلکه از نظاره هم یکسو شوم
[M2]وز دویی آزاد گردم او شوم
[B][M1]تا دویی باقی بود دوری بود
[M2]جان اسیر داغ مهجوری بود
[B][M1]چون نهد عاشق به کوی وصل گام
[M2]جز یکی می در نگنجد والسلام
[A]
[B][M1]شه چو شد آگاه بعد از چند گاه
[M2]زان فراق جانگداز عمر کاه
[B][M1]ناله بر گردون رسانیدن گرفت
[M2]وز دو دیده خون چکانیدن گرفت
[B][M1]گفت کز هر جا خبر جستند باز
[M2]کس نبود آگاه ازان پوشیده راز
[B][M1]داشت شاه آیینه گیتی نمای
[M2]پرده ز اسرار همه گیتی گشای
[B][M1]چون دل عارف نبود از وی نهان
[M2]هیچ حالی از بد و نیک جهان
[B][M1]گفت کان آیینه را آرند پیش
[M2]تا در آن بیند رخ مقصود خویش
[B][M1]چون بر آن آیینه افتادش نظر
[M2]یافت از گمگشتگان خود خبر
[B][M1]هر دو را عشرت کنان در بیشه دید
[M2]وز غم ایام بی اندیشه دید
[B][M1]با هم از فکر جهان بودند دور
[M2]وز همه اهل جهان یکسر نفور
[B][M1]هر یکی شاد از لقای دیگری
[M2]هیچشان غم نی برای دیگری
[B][M1]شاه چون جمعیت ایشان بدید
[M2]رحمتی آمد بر ایشانش پدید
[B][M1]بی ملامت کردن خاطر خراش
[M2]هر چه دانستی ز اسباب معاش
[B][M1]هر سر مویی فرو نگذاشتی
[M2]جمله را آنجا مهیا داشتی
[B][M1]ای خوش آن روشندل پاکیزه رای
[M2]کآورد شرط مروت را بجای
[B][M1]هر کجا بیند دو همدم را به هم
[M2]خورده جام شادی و غم را به هم
[B][M1]جانشان صافی ز زنگ تفرقه
[M2]جامشان ایمن ز سنگ تفرقه
[B][M1]اندر آن اقبالشان یاری کند
[M2]واندر آن دولت مددگاری کند
[B][M1]نی که از هم بگسلد پیوندشان
[M2]وافکند بر رشته جان بندشان
[B][M1]هر چه بر ارباب آفات آمده ست
[M2]یکسر از بهر مکافات آمده ست
[B][M1]نیک کن تا نیک پیش آید تو را
[M2]بد مکن تا بد نفرساید تو را
[A]
[B][M1]کوهکن کانبازی پرویز کرد
[M2]روی در شیرین شورانگیز کرد
[B][M1]دید شیرین سوی خود میل دلش
[M2]شد به حکم آنکه دانی مایلش
[B][M1]غیرت عشق آتش سوزان فروخت
[M2]خرمن تمکین خسرو را بسوخت
[B][M1]کرد حالی حیله ای تا زال دهر
[M2]ریخت اندر ساغر فرهاد زهر
[B][M1]رفت آن بیچاره جانی پر هوس
[M2]ماند با شیرین همین پرویز و بس
[B][M1]چرخ کین کش هم همین آیین نهاد
[M2]در کف شیرویه تیغ کین نهاد
[B][M1]تا به یک زخمش ز شیرین ساخت دور
[M2]وز سریر عشرتش انداخت دور
[A]
[B][M1]شاه یونان چون سلامان را بدید
[M2]کو به ابسال و وصالش آرمید
[B][M1]عمر رفت و زین خسارت بس نکرد
[M2]وز ضلالت روی دل واپس نکرد
[B][M1]ماند خالی زافسر شاهی سرش
[M2]تا که گردد سربلند از افسرش
[B][M1]تخت را افکند در پا بخت او
[M2]تا کف پای که بوسد تخت او
[B][M1]در درون افتاد ازین غم آتشش
[M2]وقت شد زین حال ناخوش ناخوشش
[B][M1]بر سلامان قوت همت گذاشت
[M2]تا ز ابسالش بکلی باز داشت
[B][M1]لحظه لحظه جانب او می شتافت
[M2]لیک نتوانستی از وی بهره یافت
[B][M1]روی او می دید و جانش می طپید
[M2]لیک با وصلش نیارستی رسید
[B][M1]زین تغابن در ره سخت اوفتاد
[M2]خر بمرد و بر زمین رخت اوفتاد
[B][M1]مرد مفلس را ازین بدتر چه غم
[M2]گنج در پهلو و کیسه بی درم
[B][M1]تشنه را زین سختر چه بود عذاب
[M2]چشمه پیش چشم و لب محروم از آب
[B][M1]اهل دوزخ را چه محنت زین بتر
[M2]آتش اندر جان و جنت در نظر
[B][M1]بر سلامان چون شد این محنت دراز
[M2]شد در راحت به روی وی فراز
[B][M1]شد بر او روشن که آن هست از پدر
[M2]تا مگر زان ورطه اش آرد بدر
[B][M1]ترس ترسان در پدر آورد روی
[M2]توبه کار و عذر خواه و عفو جوی
[B][M1]آری آن مرغی که باشد نیکبخت
[M2]آخر آرد سوی اصل خویش رخت
[A]
[B][M1]از حکیمی کرد شاگردی سؤال
[M2]کای مهندس کیست فرزند حلال
[B][M1]گفت آن کو عاقبت گردد شبیه
[M2]با پدر گر بخرد است و گر سفیه
[B][M1]چند روزی گر نماند با پدر
[M2]عاقبت خود را رساند با پدر
[B][M1]ور نه حال او بر این معنی گواست
[M2]دست از او بگسل که فرزند زناست
[B][M1]آن گیا کز خوید گندم خاسته ست
[M2]خوید گندم را به خود آراسته ست
[B][M1]گر چه می ماند به وی آغاز کار
[M2]چون رسد وقت درو در کشتزار
[B][M1]دانه اش گوید که او نی گندم است
[M2]نعت و نام گندمی از وی گم است
[A]
[B][M1]چون پدر روی سلامان را بدید
[M2]وز فراق عمر کاه او رهید
[B][M1]بوسه های رحمتش بر فرق داد
[M2]دست مهر از لطف بر دوشش نهاد
[B][M1]کای وجودت خوان احسان را نمک
[M2]چشم انسان را جمالت مردمک
[B][M1]روضه جان را نهال نوبری
[M2]آسمان را آفتاب دیگری
[B][M1]باغ دولت را گل نوخاسته
[M2]برج شاهی را مه ناکاسته
[B][M1]عرصه آفاق لشکرگاه توست
[M2]سرکشان را روی در درگاه توست
[B][M1]پای تا سر لایق تختی و تاج
[M2]نیست تخت و تاج را بی تو رواج
[B][M1]تاج را مپسند بر فرق خسان
[M2]تخت را در زیر پای ناکسان
[B][M1]ملک ملک توست بستان ملک خوش
[M2]ملک را بیرون مکن از سلک خویش
[B][M1]دست ازین شاهد که داری بازکش
[M2]شاهی و شاهد پرستی نیست خوش
[B][M1]دور کن حینای این شاهد ز دست
[M2]شاه باید بود یا شاهد پرست
[A]
[B][M1]هست شرط پادشاهی چار چیز
[M2]حکمت و عفت شجاعت جود نیز
[B][M1]نیست حکمت کز پی نفس لئیم
[M2]سخره حکم زنی گردد کریم
[B][M1]نیست از عفت که مرد هوشمند
[M2]دامن آلاید به یاری ناپسند
[B][M1]از شجاعت نیست کش سازد زبون
[M2]قحبه ای از ربقه مردی برون
[B][M1]نیست از جود آنکه نتواند گذشت
[M2]زانچه گرد آن جز از خست نگشت
[B][M1]هر که با این چار خصلت یار نیست
[M2]از عروس ملک برخوردار نیست
[B][M1]آنچه در هر چار ازو افتد خلل
[M2]در دل خود کی دهد شاهش محل
[B][M1]حرف حکمت را بر این کردم تمام
[M2]وانچه می بایست گفتم والسلام
[A]
[B][M1]کیست درعالم ز عاشق زارتر
[M2]نیست کار از کار او دشوارتر
[B][M1]نی غم یار از دلش زایل شود
[M2]نی تمنای دلش حاصل شود
[B][M1]مایه آزار او بیگاه و گاه
[M2]طعنه بدخواه و پند نیکخواه
[B][M1]چون سلامان آن نصیحت ها شنید
[M2]جامه آسودگی بر خود درید
[B][M1]خاطرش از زندگانی تنگ شد
[M2]سوی نابود خودش آهنگ شد
[B][M1]چون حیات مردنی در خور بود
[M2]مردگی از زندگی خوشتر بود
[B][M1]روی با ابسال در صحرا نهاد
[M2]در فضای جانفشانی پا نهاد
[B][M1]پشته پشته هیمه از هر جا برید
[M2]جمله را یکجا فراهم آورید
[B][M1]جمع شد زان پشته ها کوهی بلند
[M2]آتشی در پشته و کوه او فکند
[B][M1]هر دو از دیدار آتش خوش شدند
[M2]دست هم بگرفته در آتش شدند
[B][M1]شه نهانی واقف آن حال بود
[M2]همتش بر کشتن ابسال بود
[B][M1]بر مراد خویشتن همت گماشت
[M2]سوخت او را و سلامان را گذاشت
[B][M1]بود آن غش بر زر و این زر خوش
[M2]زر خوش خالص بماند و سوخت غش
[B][M1]چون زر مغشوش در آتش فتد
[M2]گر شکستی اوفتد بر غش فتد
[B][M1]کار مردان دارد از یزدان نصیب
[M2]نیست این از همت مردان غریب
[B][M1]پیش صاحب همت این ظاهر بود
[M2]هر که بی همت بود منکر بود
[A]
[B][M1]دین پرستی کوره آتش به پیش
[M2]گرم چون آتش به کسب و کار خویش
[B][M1]با منافق شیوه ای در دین دو رنگ
[M2]از پی اثبات دین برداشت جنگ
[B][M1]آن منافق گفت باآن دین پرست
[M2]هان بیار ار حجتی داری به دست
[B][M1]زو ردایش را طلب کرد از نخست
[M2]در ردای خویشتن پیچید چست
[B][M1]در میان کوره آتش نهاد
[M2]در ردای خصم دین آتش فتاد
[B][M1]ماند سالم زان ردای مرد دین
[M2]هین ببین خاصیت نور یقین
[B][M1]کان درونی سوخت چون خاشاک و خس
[M2]وانچه بیرون بود سالم ماند و بس
[A]
[B][M1]باشد اندر دار و گیر روز و شب
[M2]عاشق بیچاره را حالی عجب
[B][M1]هر چه از تیر بلا بر وی رسد
[M2]از کمان چرخ پی در پی رسد
[B][M1]ناگذشته از گلویش خنجری
[M2]از قفای آن درآید دیگری
[B][M1]گر بدارد دوست از بیداد دست
[M2]بر وی از سنگ رقیب آید شکست
[B][M1]ور بگردد از سرش سنگ رقیب
[M2]یابد از طعن ملامتگو نصیب
[B][M1]ور رهد زینها برزید خون به تیغ
[M2]شحنه هجرش به صد درد و دریغ
[B][M1]چون سلامان کوه آتش برفروخت
[M2]واندر او ابسال را چون خس بسوخت
[B][M1]رفت همتای وی و یکتا بماند
[M2]چون تن بیجان از او تنها بماند
[B][M1]ناله جانسوز بر گردون کشید
[M2]دامن مژگان ز دل در خون کشید
[B][M1]دود آهش خیمه بر افلاک زد
[M2]صبح ز اندوهش گریبان چاک زد
[B][M1]بس که از غم سینه کندن کرد ساز
[M2]سینه ناخن ناخنش شد همچو باز
[B][M1]بر وی از ناخن ز بس آزار جست
[M2]یک سر ناخن نماند از وی درست
[B][M1]سنگ می زد بر دل و بی هیچ شک
[M2]بود آن نقد وفایش را محک
[B][M1]چون به دل بنشست ازان سنگش غبار
[M2]نقد او آمد برون کامل عیار
[B][M1]چون ازو دست تهی کردی نشست
[M2]کندی از حسرت به دندان پشت دست
[B][M1]چون ندیدی پنجه اندر پنجه یار
[M2]پنجه خود کردی از دندان فگار
[B][M1]زان گهر دیدی چو خالی مشت خویش
[M2]کندی از دندان سرانگشت خویش
[B][M1]آن شکر لب را ندیدی چون به جای
[M2]نیشکر آیین شدی انگشت خای
[B][M1]روز و شب بی آنکه همزانوش بود
[M2]از طپانچه بودیش زانو کبود
[B][M1]هر شب آوردی به کنج خانه روی
[M2]با خیال یار خویش افسانه گوی
[B][M1]کای ز هجر خویش جانم سوخته
[M2]وز جمال خویش چشمم دوخته
[B][M1]عمرها بودی انیس جان من
[M2]نوربخش دیده گریان من
[B][M1]خانه در کوی وصالت داشتم
[M2]دیده بر شمع جمالت داشتم
[B][M1]هر دو از دیدار هم بودیم شاد
[M2]وز وصال یکدگر در صد گشاد
[B][M1]هر دو ما با یکدگر بودیم و بس
[M2]کار نی کس را به ما ما را به کس
[B][M1]دست بیداد فلک کوتاه بود
[M2]کارها بر موحب دلخواه بود
[B][M1]شب همی خفتیم در آغوش هم
[M2]رازگویان روز سر در گوش هم
[B][M1]در میان ما کسی را راه نی
[M2]ناکسی از حال ما آگاه نی
[B][M1]کاش چون آتش همی افروختم
[M2]تو همی ماندی و من می سوختم
[B][M1]سوختی تو من بماندم این چه بود
[M2]این بد آیین با من مسکین چه بود
[B][M1]کاشکی من نیز با تو بودمی
[M2]با تو راه نیستی پیمودمی
[B][M1]از وجود ناخوش خود رستمی
[M2]عشرت جاوید در پیوستمی
[A]
[B][M1]آن عرابی چون شد اشتر در شتاب
[M2]از شتر افتاد چشمی مست خواب
[B][M1]از سبکباری شتر چون یاریی
[M2]دید کرد آغاز خوش رفتاریی
[B][M1]چون عرابی بامداد از خواب خاست
[M2]پی نبرد اصلا که آن اشتر کجاست
[B][M1]گفت واویلا که گم گشت اشترم
[M2]ماند خاطر از خیال او پرم
[B][M1]کاش با او گشتمی من نیز گم
[M2]تا نرفتی بر سرم این اشتلم
[B][M1]هر کجا او رفت با او رفتمی
[M2]تا ازین دوری به یکسو رفتمی
[B][M1]هر که آن گم گشته را وایافتی
[M2]با من آواره یکجا یافتی
[A]
[B][M1]چون سلامان ماند از ابسال اینچنین
[M2]بود در روز و شبش حال اینچنین
[B][M1]محرمان آن پیش شه گفتند باز
[M2]جان او افتاد ازان غم در گداز
[B][M1]داشت با ابسال صد اندوه بیش
[M2]آمدش بی او غمی چون کوه پیش
[B][M1]با ویش غم بود و بی وی نیز هم
[M2]از ضمیر او نشد ناچیز غم
[B][M1]گنبد گردون عجب غمخانه ایست
[M2]بی غمی در وی دروغ افسانه ایست
[B][M1]چون گل آدم سرشتند از نخست
[M2]شد به قدش خلعت صورت درست
[B][M1]ریخت بالای وی از سر تا قدم
[M2]چل صباح ابر بلا باران غم
[B][M1]چون چهل بگذشت روزی تا به شب
[M2]بر سرش بارید باران طرب
[B][M1]لاجرم از غم کس آزادی نیافت
[M2]جز پس از چل غم یکی شادی نیافت
[B][M1]چون بود باران شادی ختم کار
[M2]گیرد آخر کار بر شادی قرار
[B][M1]لیک داند آن که دانش پرور است
[M2]کین قرار اندر سرای دیگر است
[B][M1]شه سلامان را در آن ماتم چو دید
[M2]بر دلش صد زخم رنج و غم رسید
[B][M1]چاره آن کار نتوانست هیچ
[M2]بر رگ جان اوفتادش تاب و پیچ
[B][M1]کرد عرض رای آن دانا حکیم
[M2]کای جهان را قبله امید و بیم
[B][M1]هر کجا درمانده ای را مشکلیست
[M2]حل آن ز اندیشه روشندلیست
[B][M1]در جهان امروز روشندل تویی
[M2]بند سای قفل هر مشکل تویی
[B][M1]سوخت ابسال و سلامان از غمش
[M2]کرده وقت خویش وقف ماتمش
[B][M1]نمی توان ابسال را آورد باز
[M2]نی سلامان را توان شد چاره ساز
[B][M1]گفتم اینک مشکل خود پیش تو
[M2]چاره جوی از عقل دور اندیش تو
[B][M1]رحمتی فرما که بس درمانده ام
[M2]در کف صد غصه مضطر مانده ام
[B][M1]داد آن دانا حکیم او را جواب
[M2]کای نگشته رایت از راه صواب
[B][M1]گر سلامان نشکند پیمان من
[M2]وآید اندر ربقه فرمان من
[B][M1]زود باز آرم به وی ابسال را
[M2]کشف گردانم ز وی این حال را
[B][M1]چند روزی چاره حالش کنم
[M2]جاودان دمساز ابسالش کنم
[B][M1]از حکیم این را سلامان چون شنید
[M2]زیر فرمان وی از جان آرمید
[B][M1]خار و خاشاک درش رفتن گرفت
[M2]هر چه گفت از جان پذیرفتن گرفت
[B][M1]خوش بود خاک در کامل شدن
[M2]بنده فرمان صاحبدل شدن
[B][M1]بشنو این نکته که دانا گفته است
[M2]گوهری بس خوب و زیبا سفته است
[B][M1]باش دانا بی لجاج و بی ستیز
[M2]یا که اندر سایه دانا گریز
[B][M1]رخنه کز نادانی افتد در مزاج
[M2]یابد از دانا و دانایی علاج
[A]
[B][M1]چون سلامان گشت تسلیم حکیم
[M2]زیر ظل رأفت او شد مقیم
[B][M1]شد حکیم آشفته تسلیم او
[M2]سحر کاری کرد در تعلیم او
[B][M1]باده های دولتش در جام ریخت
[M2]شهدهای حکمتش در کام ریخت
[B][M1]جام او زان باده ذوق انگیز شد
[M2]کام او زین شهد شکر ریز شد
[B][M1]هر گه ابسالش فرا یاد آمدی
[M2]وز فراق او به فریاد آمدی
[B][M1]چون بدانستی حکیم آن حال را
[M2]آفریدی صورت ابسال را
[B][M1]یک دو ساعت پیش چشمش داشتی
[M2]در دل او تخم تسکین کاشتی
[B][M1]یافتی تسکین چو آن رنج و الم
[M2]رفتی آن صورت به سر حد عدم
[B][M1]همت عارف چو گردد زورمند
[M2]هر چه خواهد آفریند بی گزند
[B][M1]لیک چون یکدم ازو غافل شود
[M2]صورت هستی ازو زایل شود
[B][M1]گاه گاهی چون سخن پرداختی
[M2]وصف زهره در میان انداختی
[B][M1]زهره گفتی شمع جمع انجم است
[M2]پیش او حسن همه خوبان گم است
[B][M1]گر جمال خویش را پیدا کند
[M2]آفتاب و ماه را شیدا کند
[B][M1]نیست از وی در غنا کس تیزتر
[M2]بزم عشرت را نشاط انگیزتر
[B][M1]گوش گردون پر نوای چنگ اوست
[M2]در سماع دایم از آهنگ اوست
[B][M1]چون سلامان گوش کردی این سخن
[M2]یافتی میلی به وی از خویشتن
[B][M1]این سخن چون بارها تکرار یافت
[M2]در درون آن میل را بسیار یافت
[B][M1]چون ز وی دریافت این معنی حکیم
[M2]کرد اندر زهره تأثیری عظیم
[B][M1]تا جمال خود تمام اظهار کرد
[M2]در دل و جان سلامان کار کرد
[B][M1]نقش ابسال از ضمیر او بشست
[M2]مهر روی زهره بر وی شد درست
[B][M1]حسن باقی دید و از فانی پرید
[M2]عیش باقی را ز فانی برگزید
[A]
[B][M1]افسر شاهی چه خوش سرمایه است
[M2]تخت سلطانی چه عالی پایه است
[B][M1]هر سری لایق به آن سرمایه نیست
[M2]هر قدم شایسته این پایه نیست
[B][M1]چرخ سا پایی سزد این پایه را
[M2]عرش سا فرقی شد این سرمایه را
[B][M1]چون سلامان از غم ابسال رست
[M2]دل به معشوق همایون فال بست
[B][M1]دامنش ز آلودگی ها پاک شد
[M2]همتش را روی در افلاک شد
[B][M1]تارک او گشت در خور تاج را
[M2]پای او تخت فلک معراج را
[B][M1]شاه یونان شهریاران را بخواند
[M2]سرکشان و تاجداران را بخواند
[B][M1]جشنی آنسان ساخت کز شاهنشهان
[M2]نیست در طی تواریخ جهان
[B][M1]بود هر لشکر کش و هر لشکری
[M2]حاضر آن جشن از هر کشوری
[B][M1]زان همه لشکرکش و لشکر که بود
[M2]با سلامان کرد بیعت هر که بود
[B][M1]جمله دل از سروری برداشتند
[M2]سر به طوق بندگی افراشتند
[B][M1]شه مرصع افسرش بر سر نهاد
[M2]تخت ملکش زیر پای از زر نهاد
[B][M1]هفت کشور را به وی تسلیم کرد
[M2]رسم لشکر داریش تعلیم کرد
[B][M1]کرد انشا در چنان هنگامه ای
[M2]از برای وی وصیتنامه ای
[B][M1]بر سر جمع آشکارا نی نهفت
[M2]صد گهر ز الماس فکرت سفت و گفت
[A]
[B][M1]لطف او مرهم نه هر سینه ریش
[M2]قهر او کینه کش هر ظلم کیش
[B][M1]نی بدی در سیرت و صورت ددی
[M2]پیش ارباب خرد نابخردی
[B][M1]چون سگ مسلخ همه آلودگی
[M2]خوی او ز آلودگی آسودگی
[B][M1]تا دهان خود بیالاید به خون
[M2]خواهد اندر ذبح گاوی را زبون
[B][M1]منهیی باید تو را هر سو به پای
[M2]راست بین و صدق ورز و نیک رای
[B][M1]تا رساند با تو پنهان از همه
[M2]داستان ظلم و احسان از همه
[B][M1]آن که باشد از وزیر اندر نفیر
[M2]پرسش او را میفکن با وزیر
[B][M1]همه به خود تفتیش کن آن حال را
[M2]ساز عالی پایه اقبال را
[B][M1]آن که بهر تو کفایت می کند
[M2]ظلم بر شهر و ولایت می کند
[B][M1]آن کفایت نی سعایت کردن است
[M2]هیمه دوزخ به هم آوردن است
[B][M1]کافی است آری و از وی دور نیست
[M2]کو کند آخر ده خود را دویست
[B][M1]خط کافی چون چنین وافر شود
[M2]نفس او طغیان کند کافر شود
[B][M1]هست پیش زیرکان ارجمند
[M2]حکم کافر بر مسلمان ناپسند
[B][M1]قصه کوته هر که ظلم آیین کند
[M2]وز پی دنیات ترک دین کند
[B][M1]نیست در گیتی ز وی نادانتری
[M2]کس نخورد از خصلت نادان بری
[B][M1]کار دین و دنیی خود را تمام
[M2]جز به دانایان میفکن والسلام
[B][M1]ای پسر ملک جهان جاوید نیست
[M2]بالغان را غایت امید نیست
[B][M1]پیشوا کن عقل دین اندوز را
[M2]مزرع فردا شناس امروز را
[B][M1]پیش ازان کاید به سر این کشتزار
[M2]دولت جاوید را تخمی بکار
[B][M1]هر عمل دارد به علمی احتیاج
[M2]کوشش از دانش همی گیرد رواج
[B][M1]آنچه خود دانی روش می کن بر آن
[M2]وانچه نی می پرس از دانشوران
[B][M1]هر چه می گیری و بیرون می دهی
[M2]بین که چون می گیری و چون می دهی
[B][M1]هر چه می گیری به حکم دین بگیر
[M2]نی به حکم مدبری دین ناپذیر
[B][M1]هر کجاگیری به حکم دین فره
[M2]آن فره را هم به حکم دین بده
[B][M1]کیسه مظلوم را خالی مکن
[M2]پایه ظالم به آن عالی مکن
[B][M1]آن فتد در فاقه و فقر شگرف
[M2]وین کند آن را به فسق و ظلم صرف
[B][M1]عاقبت این شیوه گردد شیونت
[M2]خم شود از بار هر دو گردنت
[B][M1]رو متاب از راههای مستقیم
[M2]کین بود دستور شاهان قدیم
[B][M1]او به دوزخ رفت تو در پی مرو
[M2]هیمه دوزخ به سان وی مشو
[B][M1]جهد کن تا هر خطا و هر خلل
[M2]گردد از عدلت به ضد خود بدل
[B][M1]نی که از تو عدل گیرد رنگ ظلم
[M2]خرد گردد جام عدل از سنگ ظلم
[B][M1]تو شبانی و رعیت چون رمه
[M2]در شبانی دور باش از دمدمه
[B][M1]در شبانی شیوه دیگر مگیر
[M2]وز شبانان قدر خود برتر مگیر
[B][M1]خود تو منصف شو چون نیکو مذهبان
[M2]چیست اصل کار گله با شبان
[B][M1]باید اندر گله سرهنگان تو را
[M2]بهر ضبط گله یکرنگان تو را
[B][M1]چون سگ گله تو را سر در کمند
[M2]لیک سگ بر گرگ نی بر گوسفند
[B][M1]بر رمه باشد بلای بس بزرگ
[M2]چون سگ درنده باشد یار گرگ
[B][M1]از وزیران نیست شاهان را گزیر
[M2]لیک دانا و امین باید وزیر
[B][M1]داند احوال ممالک را تمام
[M2]تا دهد بر صورت احسن نظام
[B][M1]باشد اندر ملک و مال شه امین
[M2]ناورد بر غیر حق خود کمین
[B][M1]زآنچه باشد قسمت شاه و حشم
[M2]از رعیت نی فزون گیرد نه کم
[B][M1]مهربانی بر همه خلق خدای
[M2]مشفقی بر حال مسکین و گدای
[A]
[B][M1]باشد اندر صورت هر قصه ای
[M2]خرده بینان را ز معنی حصه ای
[B][M1]صورت این قصه چون اتمام یافت
[M2]بایدت از معنی آن کام یافت
[B][M1]وضع این را راهدانی کرده است
[M2]کو به سر کار راه آورده است
[B][M1]زان غرض نی قیل و قال ما و توست
[M2]بلکه کشف سر حال ما و توست
[B][M1]کیست از شاه و حکیم او را مراد
[M2]وان سلامان چون ز شه بی جفت زاد
[B][M1]کیست ابسال از سلامان کامیاب
[M2]چیست کوه آتش و دریای آب
[B][M1]چیست ملکی کان سلامان را رسید
[M2]چون وی از ابسال دامان را کشید
[B][M1]کیست زهره کآخر از وی دل ربود
[M2]زنگ ابسالش ز آیینه زدود
[B][M1]شرح اینها یک به یک از من شنو
[M2]پای تا سر گوش باش و هوش شو
[A]
[B][M1]صانع بی چون چو عالم آفرید
[M2]عقل اول را مقدم آفرید
[B][M1]ده بود سلک عقول ای خرده دان
[M2]وان دهم باشد مؤثر در جهان
[B][M1]کارگر چون اوست در گیتی تمام
[M2]عقل فعالش ازان کردند نام
[B][M1]اوست در عالم مفیض خیر و شر
[M2]اوست در گیتی کفیل نفع و ضر
[B][M1]نیستش پیوند جسمانی و جسم
[M2]گنج او مستغنی آمد زین طلسم
[B][M1]او به ذات و فعل خود زینها جداست
[M2]کرد بی پیوند اینها هر چه خواست
[B][M1]روح انسان زاده تأثیر اوست
[M2]نفس حیوان سخره تدبیر اوست
[B][M1]زیر فرمان ویند اینها همه
[M2]غرق احسان ویند اینها همه
[B][M1]او شه فرمانده است و دیگران
[M2]زیر فرمان وی از فرمانبران
[B][M1]چون به نعت شاهی او آراسته ست
[M2]راهدان از شاه او را خواسته ست
[B][M1]بر جهان فیضی که از وی می رسد
[M2]بر وی از بالا پیاپی می رسد
[B][M1]پیش دانا راهدان بوالعجب
[M2]فیض بالا را حکیم آمد لقب
[B][M1]روح پاکش نفس گویا گشته اسم
[M2]زاده زین عقل است بی پیوند جسم
[B][M1]هست بی پیوندی جسمش مراد
[M2]آن که گفت این از پدر بی جفت زاد
[B][M1]زاده ای بس پاکدامان آمده ست
[M2]نام این زاده سلامان آمده ست
[B][M1]کیست ابسال این تن شهوت پرست
[M2]زیر احکام طبیعت گشته پست
[B][M1]تن به جان زنده ست و جان از تن مدام
[M2]گیرد از ادراک محسوسات کام
[B][M1]هر دو زان رو عاشق یکدیگرند
[M2]جز به جبر از صحبت هم نگذرند
[B][M1]چیست آن دریا که در وی بوده اند
[M2]وز وصال هم در او آسوده اند
[B][M1]بحر شهوت های حیوانیست آن
[M2]لجه لذات نفسانیست آن
[B][M1]عالمی در موج او مستغرقند
[M2]واندر استغراق او دور از حقند
[B][M1]چیست آن ابسال در صحبت قریب
[M2]وان سلامان ماند از وی بی نصیب
[B][M1]باشد آن تأثیر سن انحطاط
[M2]طی شدن آلات شهوت را بساط
[B][M1]کرده جا محبوب طبع اندر کنار
[M2]وآلت شهوت فرومانده ز کار
[B][M1]چیست آن میل سلامان سوی شاه
[M2]وان نهادن رو به تخت عز و جاه
[B][M1]میل لذت های عقلی کردن است
[M2]رو به دار الملک عقل آوردن است
[B][M1]چیست آن آتش ریاضت های سخت
[M2]تا طبیعت را زند آتش به رخت
[B][M1]سوخت زان آثار طبع و جان بماند
[M2]دامن از شهوات حیوانی فشاند
[B][M1]لیک چون عمری به آتش بود خوی
[M2]گه گهش درد فراق آمد به روی
[B][M1]زان حکیمش وصف حسن زهره گفت
[M2]کرد جانش را به مهر زهره جفت
[B][M1]تا به تدریج او به زهره آرمید
[M2]وز غم ابسال و عشق او رهید
[B][M1]چیست زهره آن کمالات بلند
[M2]کز وصول آن شود جان ارجمند
[B][M1]زان جمال عقل نورانی شود
[M2]پادشاه ملک انسانی شود
[B][M1]با تو گفتم مجمل این اسرار را
[M2]مختصر آوردم این گفتار را
[B][M1]گر مفصل بایدت فکری بکن
[M2]تا به تفصیل آید اسرار کهن
[B][M1]هم بر این اجمال کاری این خطاب
[M2]ختم شد والله اعلم باالصواب
[A]
[B][M1]جامی ای کرده بساط عمر طی
[M2]در خیال شعر بودن تا به کی
[B][M1]همچو خامه چند باشی خامکار
[M2]در سواد شعر پیچی نامه وار
[B][M1]موی تو شد در سیه کاری سفید
[M2]رو سفیدی زین هنر کم دار امید
[B][M1]زانچه گفتی وقت عذر آوردن است
[M2]ورد خود استغفرالله کردن است
[B][M1]وقف استغفار کن نفس و نفس
[M2]نفس را در این نفس هم آر و بس
[B][M1]ز آب استغفار چون شستی دهان
[M2]گو دعا و مدحت شاه جهان
[B][M1]مدح شاه کامران یعقوب بیگ
[M2]فیض باران آمد و من تشنه ریگ
[B][M1]ریگ تشنه کی شود از آب سیر
[M2]بر وداع او کجا باشد دلیر
[B][M1]چون بود سیری ازین آبم محال
[M2]بر دعا بهتر بود ختم مقال
[B][M1]عالم از فیض نوالش تازه شد
[M2]نوبت عدلش بلند آوازه شد
[B][M1]هر دمش جاه و جمالی تازه باد
[M2]مدت ملکش برون ز اندازه باد
[END]