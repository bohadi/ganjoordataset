[START][A]
[B][M1]
دگر سینه‌ام چون خم آمد بجوش

[M2]
بر آمد از این قلزم غم خروش

[B][M1]
خراباتیان، راه میخانه کو

[M2]
حریفان بگوئید، پیمانه کو

[B][M1]
مرا سوی میخانه راهی دهید

[M2]
سرم را به آن در پناهی دهید

[B][M1]
بهار است و بلبل، بساط نشاط

[M2]
بطرف چمن میکشد ز انبساط

[B][M1]
تو هم زاهد از خویش دستی برآر

[M2]
مکن اینقدر خشکی اندر بهار

[B][M1]
به درک فنون ریا کاملی

[M2]
در این فن چرا اینقدر جاهلی

[B][M1]
مرادی نشد حاصلت در مرید

[M2]
در این آرزو گشت، مویت سفید

[B][M1]
بیا بگذر از قید ناموس و ننگ

[M2]
بزن شیشهٔ خودپرستی به سنگ

[B][M1]
بینداز از دست مسواک را

[M2]
بدست آر، نوباوهٔ تاک را

[B][M1]
ز من بشنو، از زهد اندیشه کن

[M2]
بهار است، دیوانگی پیشه کن

[B][M1]
بزن دست و صد چاک زن جامه را

[M2]
بیفکن ز سر بار عمامه را

[B][M1]
بیا با حریفان هم آهنگ باش

[M2]
بکن صلح و با خویش در جنگ باش

[B][M1]
ازین زهد یکباره بیگانه شو

[M2]
به رند خرابات، همخانه شو

[B][M1]
چو من ترک سودای تزویر کن

[M2]
توان تا بمیخانه، شبگیر کن

[B][M1]
که بختت مگر سر بر آرد ز خواب

[M2]
نظرها بیابی ز خم شراب

[B][M1]
ز فیض صبوحی بفیضی رسی

[M2]
شوی با همه ناکسیها، کسی

[B][M1]
چه بر سبحه چسبیده‌ای اینقدر

[M2]
بس این خاک بازی که خاکت بسر

[B][M1]
چرا اینقدر خشک و افسرده‌ای

[M2]
نه دستی نه پائی مگر مرده‌ای

[B][M1]
بکن ترک تزویر و زهد و ریا

[M2]
به میخانه رفتن ز سر ساز پا

[B][M1]
ز ما اختلاط مجازی مجو

[M2]
زمستان به جز صاف بازی مجو

[B][M1]
بگو با حکیم ز خود بی‌خبر

[M2]
که ای مانده در گل درین ره چو خر

[B][M1]
بمستی ز حکمت کن اندیشه‌ای

[M2]
چه صغری، چه کبری، بکش شیشه‌ای

[B][M1]
کتاب اشارات ابرو بخوان

[M2]
شفا در لب جام پُر باده دان

[B][M1]
ببین شرح تجرید ساق و بدن

[M2]
بگو حکمت العین چشم و دهن

[B][M1]
بجز حرف باده مکن گفتگو

[M2]
سخن‌تر مقولات و از کیف گو

[B][M1]
بیا ساقی ای قبلهٔ من بیا

[M2]
سرت گردم، ای شوخ پر فن بیا

[B][M1]
دماغم ز سودای صحبت بسوخت

[M2]
به داغم زبان شعله‌ها برفروخت

[B][M1]
علاجی کن از می دماغ مرا

[M2]
بنه مرهم از باده داغ مرا

[B][M1]
شد از آتش دهر جانم کباب

[M2]
برافشان بدین شعله مشتی شراب

[B][M1]
بپا شو زمستی چه افتاده‌ای

[M2]
بیفکن مرا در شط باده‌ای

[B][M1]
بکن شستشوی من از لای می

[M2]
مرا غرق میکن بدریای می

[B][M1]
بده ساقی آن مایهٔ زندگی

[M2]
دمی وارهانم ز دل مردگی

[B][M1]
دل و جان من شد بفرمان تو

[M2]
چه جان و چه دل جمله قربان تو

[B][M1]
بمن جان من می بده می بده

[M2]
پیاپی پیاپی پیاپی بده

[B][M1]
بده باده وز روی مستی بده

[M2]
فدای تو گردم دو دستی بده

[B][M1]
به یکدست ما را سبک بر مدار

[M2]
چه مینا چه پیمانه خمها بیار

[B][M1]
مکن سرکشی از من ای بی‌نظیر 

[M2]
بده جامی و در عوض جان بگیر

[B][M1]
بیا ای تو درمان دردم بیا

[M2]
بیا گرد بالات گردم بیا

[B][M1]
بیا ای فدای رخ ساده‌ات

[M2]
بده می بگرد سر باده‌ات

[B][M1]
کجایم، چه میگویم ای دوستان

[M2]
مگر مست گشتم درین بوستان

[B][M1]
ملولیم ساقی می ناب ده

[M2]
یکی جرعه ز آن قرمزین آب ده

[B][M1]
سخنها بمستانه گفتم بسی

[M2]
الهی نرنجیده باشد کسی

[B][M1]
ز هستی ندارم من از خود خبر

[M2]
خمار شبم میدهد دردسر

[B][M1]
به یک جرعه رفع ملالم کنید

[M2]
بدی گفته باشم حلالم کنید

[B][M1]
چه من تازه ز اهل طرب گشته‌ام

[M2]
ببخشید گر بی‌آدب گشته‌ام

[B][M1]
غم هیچکس بر دلم بار نیست

[M2]
بجز زاهدم با کسی کار نیست

[B][M1]
عصا وار استاده‌ام در برش

[M2]
چه دستار پیچیده‌ام در سرش

[B][M1]
دلم سوخت بر حال زاهد بسی

[M2]
که بیچاره‌تر زو ندیدم کسی

[B][M1]
ز کوی خرابات آواره‌ای

[M2]
زبان بسته حیوان بیچاره‌ای

[B][M1]
ندانم چه دیده است از زندگی

[M2]
نمیرد چرا خود ز شرمندگی

[B][M1]
که از بزم رندان نماید نفور

[M2]
ز راه مسلمانی افتاده دور

[B][M1]
من از دید زاهد بسی منکرم

[M2]
مسلمانی ار این بود کافرم

[B][M1]
الهی به پاکان و رندان مست

[M2]
به دلگرمی ساقی می‌پرست

[B][M1]
به جوش درون خم صاف دل

[M2]
که شد در بر او فلاطون خجل

[B][M1]
به رندی کز آلودگی پاک خفت

[M2]
به مستی که با دختر تاک خفت

[B][M1]
به آهی که بر دل شبیخون زند

[M2]
به اشکی که پهلو به جیحون زند

[B][M1]
به داغی که بر سینه محکم بود

[M2]
به زخمی کش الماس مرهم بود

[B][M1]
به صبری که در ناشکیبا بود

[M2]
به شرمی که در روی زیبا بود

[B][M1]
به عزلت نشینان صحرای درد

[M2]
به ناخن کبودان شبهای سرد

[B][M1]
به چشمی کزو چون بر آید نگاه

[M2]
کند روز بیچارگان را سیاه

[B][M1]
به رویی که روشن کند بزم جمع

[M2]
به عشقی که پروانه دارد به شمع

[B][M1]
به بی دست و پایان کوی وصال

[M2]
به عاجز نگاهان حسرت مآل

[B][M1]
به هجری که پیوسته در وصل یار

[M2]
بره باشدش دیدهٔ انتظار

[B][M1]
به شام فراق دل آشفتگان

[M2]
به صبح وصال بغم خفتگان

[B][M1]
به معشوق از رحم و انصاف دور

[M2]
به دلدادهٔ در بلاها صبور

[B][M1]
به دردی که بی‌حاجتش از طبیب

[M2]
به یأسی کز امید شد بی‌نصیب

[B][M1]
به زلفی که دل را ز کس بی‌خبر

[M2]
نهان میرباید ز پیش نظر

[B][M1]
به دزدی که پروا ندارد ز کس

[M2]
نمیترسد از شحنه و از عسس

[B][M1]
به عهدی که پیمانه با باده بست

[M2]
که دور است از شیشهٔ او شکست

[B][M1]
به ذکر صراحی به وقت فرح

[M2]
به اوراد جام و دعای قدح

[B][M1]
به سرهنگی خشت بالای خم

[M2]
به افتادن جام در پای خم

[B][M1]
به پیچ و خم ساقی لاله رنگ

[M2]
به اندام مطرب به آواز چنگ

[B][M1]
به روزی که بی‌گفتگو در می است

[M2]
بشوری که در کوچه بند نی است

[B][M1]
به صنعان فریبان ترسا لقب

[M2]
به کافردلان فرنگی نصب

[B][M1]
به مرغوله مویان گیسو کمند

[M2]
به خورشید رویان زنار بند

[B][M1]
به آهو نگاهان رعنا خرام

[M2]
به خسرو سپاهان شیرین کلام

[B][M1]
به شمشاد قدان بالا بلا

[M2]
که کردند عشاق را مبتلا

[B][M1]
به آن وعدهٔ سست پیمان یار

[M2]
به دلسوزی عاشق از انتظار

[B][M1]
که گر یکزمان بی تو آرم به سر

[M2]
خیالت نباشد مرا در نظر

[B][M1]
چنان گردم از مرگ خود شادمان

[M2]
که کس شاد از مردن دشمنان

[B][M1]
بمیرم گر ز حسرت کام تو

[M2]
شوم زنده گر بشنوم نام تو

[B][M1]
دمی بی تو ای دین و ایمان من

[M2]
بر آید ز تن جان من، جان من

[B][M1]
به تنهائیم یار دیرین توئی

[M2]
مرا یاری جان شیرین تویی

[B][M1]
به دل آرزوی جمالت بس است

[M2]
اگر خود نیائی خیالت بس است

[B][M1]
بیا ساقی همدم بیکسان

[M2]
حکیم مسیحا دم خستگان

[B][M1]
بیا حکمت دختر زر ببین

[M2]
که همچون فلاطون شده خم‌نشین

[B][M1]
ز دست تو مٰیاید افسونگری

[M2]
برون ‌آرش از شیشه همچون پری

[B][M1]
علاج مرا کن که دیوانه‌ام

[M2]
مقیم خرابات و میخانه‌ام

[B][M1]
ازین بیکسی کن دل آسا مرا

[M2]
مجرد کن از قید دنیا مرا

[B][M1]
دلم را بیک جرعه می شاد کن

[M2]
مرا از غم دهر آزاد کن

[B][M1]
از آن می که خورشید شد ذره‌اش

[M2]
بود قل هو اللّه هر قطره‌اش

[B][M1]
از آن می که در دل چو منزل کند

[M2]
سراپای اجسام را دل کند

[B][M1]
از آن می که روح روانست و بس

[M2]
از آن می که اکسیر جانست و بس

[B][M1]
رضی را بده جامی از لطف عام

[M2]
بجانان رسان جان او والسلام

[END]