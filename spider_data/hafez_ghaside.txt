[START][A]
[B][M1]شد عرصهٔ زمین چو بساط ارم جوان[M2]از پرتو سعادت شاه جهان ستان
[B][M1]خاقان شرق و غرب که در شرق و غرب، اوست[M2]صاحب‌قران خسرو و شاه خدایگان
[B][M1]خورشید ملک‌پرور و سلطان دادگر[M2]دارای دادگستر و کسرای کی‌نشان
[B][M1]سلطان‌نشان عرصهٔ اقلیم سلطنت[M2]بالانشین مسند ایوان لامکان
[B][M1]اعظم جلال دولت و دین آنکه رفعتش[M2]دارد همیشه توسن ایام زیر ران
[B][M1]دارای دهر شاه شجاع آفتاب ملک[M2]خاقان کامگار و شهنشاه نوجوان
[B][M1]ماهی که شد به طلعتش افروخته زمین[M2]شاهی که شد به همتش افراخته زمان
[B][M1]سیمرغ وهم را نبود قوت عروج[M2]آنجا که باز همت او سازد آشیان
[B][M1]گر در خیال چرخ فتد عکس تیغ او[M2]از یکدگر جدا شود اجزای توأمان
[B][M1]حکمش روان چو باد در اطراف بر و بحر[M2]مهرش نهان چو روح در اعضای انس و جان
[B][M1]ای صورت تو ملک جمال و جمال ملک[M2]وی طلعت تو جان جهان و جهان جان
[B][M1]تخت تو رشک مسند جمشید و کیقباد[M2]تاج تو غبن افسر دارا و اردوان
[B][M1]تو آفتاب ملکی و هر جا که می‌روی[M2]چون سایه از قفای تو دولت بود دوان
[B][M1]ارکان نپرورد چو تو گوهر به هیچ قرن[M2]گردون نیاورد چو تو اختر به صد قران
[B][M1]بی‌طلعت تو جان نگراید به کالبد[M2]بی‌نعمت تو مغز نبندد در استخوان
[B][M1]هر دانشی که در دل دفتر نیامده‌ست[M2]دارد چو آب خامهٔ تو بر سر زبان
[B][M1]دست تو را به ابر که یارد شبیه کرد[M2]چون بدره بدره این دهد و قطره قطره آن
[B][M1]با پایهٔ جلال تو افلاک پایمال[M2]وز دست بحر جود در دهر داستان
[B][M1]بر چرخ علم ماهی و بر فرق ملک تاج[M2]شرع از تو در حمایت و دین از تو در امان
[B][M1]ای خسرو منیع جناب رفیع قدر[M2]وی داور عظیم مثال رفیع‌شان
[B][M1]علم از تو در حمایت و عقل از تو با شکوه[M2]در چشم فضل نوری و در جسم ملک جان
[B][M1]ای آفتاب ملک که در جنب همتت[M2]چون ذرهٔ حقیر بود گنج شایگان
[B][M1]در جنب بحر جود تو از ذره کمتر است[M2]صد گنج شایگان که ببخشی به رایگان
[B][M1]عصمت نهفته رخ به سراپرده‌ات مقیم[M2]دولت گشاده‌رخت بقا زیر کندلان
[B][M1]گردون برای خیمه خورشید فلکه‌ات[M2]از کوه و ابر ساخته پازیر و سایه‌بان
[B][M1]وین اطلس مقرنس زر دوز زرنگار[M2]چتری بلند بر سر خرگاه خویش دان
[B][M1]بعد از کیان به ملک سلیمان نداد کس[M2]این ساز و این خزینه و این لشکر گران
[B][M1]بودی درون گلشن و از پردلان تو[M2]در هند بود غلغل و در زنگ بد فغان
[B][M1]در دشت روم خیمه زدی و غریو کوس[M2]از دشت روم رفت به صحرای سیستان
[B][M1]تا قصر زرد تاختی و لرزه اوفتاد[M2]در قصرهای قیصر و در خانه‌های خان
[B][M1]آن کیست کاو به ملک کند باتو همسری[M2]از مصر تا به روم و ز چین تا به قیروان
[B][M1]سال دگر ز قیصرت از روم باج سر[M2]وز چینت آورند به درگه خراج جان
[B][M1]تو شاکری ز خالق و خلق از تو شاکرند[M2]تو شادمان به دولت و ملک از تو شادمان
[B][M1]اینک به طرف گلشن و بستان همی‌روی[M2]با بندگان سمند سعادت به زیر ران
[B][M1]ای ملهمی که در صف کروبیان قدس[M2]فیضی رسد به خاطر پاکت زمان زمان
[B][M1]ای آشکار پیش دلت هرچه کردگار[M2]دارد همی به پردهٔ غیب اندرون نهان
[B][M1]داده فلک عنان ارادت به دست تو[M2]یعنی که مرکبم به مراد خودم بران
[B][M1]گر کوششیت افتد پر داده‌ام به تیر[M2]ور بخششیت باید زر داده‌ام به کان
[B][M1]خصمت کجاست در کف پای خودش فکن[M2]یار تو کیست بر سر چشم منش نشان
[B][M1]هم کام من به خدمت تو گشته منتظم[M2]هم نام من به مدحت تو گشته جاودان
[A]
[B][M1]ز دلبری نتوان لاف زد به آسانی[M2]هزار نکته در این کار هست تا دانی
[B][M1]بجز شکردهنی مایه‌هاست خوبی را[M2]به خاتمی نتوان زد دم سلیمانی
[B][M1]هزار سلطنت دلبری بدان نرسد[M2]که در دلی به هنر خویش را بگنجانی
[B][M1]چه گردها که برانگیختی ز هستی من[M2]مباد خسته سمندت که تیز می‌رانی
[B][M1]به همنشینی رندان سری فرود آور[M2]که گنجهاست در این بی‌سری و سامانی
[B][M1]بیار بادهٔ رنگین که یک حکایت راست[M2]بگویم و نکنم رخنه در مسلمانی
[B][M1]به خاک پای صبوحی‌کنان که تا من مست[M2]ستاده بر در میخانه‌ام به دربانی
[B][M1]به هیچ زاهد ظاهرپرست نگذشتم[M2]که زیر خرقه نه زنار داشت پنهانی
[B][M1]به نام طرهٔ دلبند خویش خیری کن[M2]که تا خداش نگه دارد از پریشانی
[B][M1]مگیر چشم عنایت ز حال حافظ باز[M2]وگرنه حال بگویم به آصف ثانی
[B][M1]وزیر شاه‌نشان خواجهٔ زمین و زمان[M2]که خرم است بدو حال انسی و جانی
[B][M1]قوام دولت دنیی محمد بن علی[M2]که می‌درخشدش از چهره فر یزدانی
[B][M1]زهی حمیده خصالی که گاه فکر صواب[M2]تو را رسد که کنی دعوی جهانبانی
[B][M1]طراز دولت باقی تو را همی‌زیبد[M2]که همتت نبرد نام عالم فانی
[B][M1]اگر نه گنج عطای تو دستگیر شود[M2]همه بسیط زمین رو نهد به ویرانی
[B][M1]تو را که صورت جسم تو را هیولایی است[M2]چو جوهر ملکی در لباس انسانی
[B][M1]کدام پایهٔ تعظیم نصب شاید کرد[M2]که در مسالک فکرت نه برتر از آنی
[B][M1]درون خلوت کروبیان عالم قدس[M2]صریر کلک تو باشد سماع روحانی
[B][M1]تو را رسد شکر آویز خواجگی گه جود[M2]که آستین به کریمان عالم افشانی
[B][M1]صواعق سخطت را چگونه شرح دهم[M2]نعوذ بالله از آن فتنه‌های طوفانی
[B][M1]سوابق کرمت را بیان چگونه کنم[M2]تبارک‌الله از آن کارساز ربانی
[B][M1]کنون که شاهد گل را به جلوه‌گاه چمن[M2]به جز نسیم صبا نیست همدم جانی
[B][M1]شقایق از پی سلطان گل سپارد باز[M2]به بادبان صبا کله‌های نعمانی
[B][M1]بدان رسید ز سعی نسیم باد بهار[M2]که لاف می‌زند از لطف روح حیوانی
[B][M1]سحرگهم چه خوش آمد که بلبلی گلبانگ[M2]به غنچه می‌زد و می‌گفت در سخنرانی
[B][M1]که تنگدل چه نشینی ز پرده بیرون آی[M2]که در خم است شرابی چو لعل رمانی
[B][M1]مکن که می نخوری بر جمال گل یک ماه[M2]که باز ماه دگر می‌خوری پشیمانی
[B][M1]به شکر تهمت تکفیر کز میان برخاست[M2]بکوش کز گل و مل داد عیش بستانی
[B][M1]جفا نه شیوهٔ دین‌پروری بود حاشا[M2]همه کرامت و لطف است شرع یزدانی
[B][M1]رموز سر اناالحق چه داند آن غافل[M2]که منجذب نشد از جذبه‌های سبحانی
[B][M1]درون پردهٔ گل غنچه بین که می‌سازد[M2]ز بهر دیدهٔ خصم تو لعل پیکانی
[B][M1]طرب‌سرای وزیر است ساقیا مگذار[M2]که غیر جام می آنجا کند گرانجانی
[B][M1]تو بودی آن دم صبح امید کز سر مهر[M2]برآمدی و سر آمد شبان ظلمانی
[B][M1]شنیده‌ام که ز من یاد می‌کنی گه گه[M2]ولی به مجلس خاص خودم نمی‌خوانی
[B][M1]طلب نمی‌کنی از من سخن جفا این است[M2]وگرنه با تو چه بحث است در سخندانی
[B][M1]ز حافظان جهان کس چو بنده جمع نکرد[M2]لطایف حکمی با کتاب قرآنی
[B][M1]هزار سال بقا بخشدت مدایح من[M2]چنین نفیس متاعی به چون تو ارزانی
[B][M1]سخن دراز کشیدم ولی امیدم هست[M2]که ذیل عفو بدین ماجرا بپوشانی
[B][M1]همیشه تا به بهاران هوا به صفحهٔ باغ[M2]هزار نقش نگارد ز خط ریحانی
[B][M1]به باغ ملک ز شاخ امل به عمر دراز[M2]شکفته باد گل دولتت به آسانی
[A]
[B][M1]سپیده‌دم که صبا بوی لطف جان گیرد[M2]چمن ز لطف هوا نکته برجنان گیرد
[B][M1]هوا ز نکهت گل در چمن تتق بندد[M2]افق ز عکس شفق رنگ گلستان گیرد
[B][M1]نوای چنگ بدانسان زند صلای صبوح[M2]که پیر صومعه راه در مغان گیرد
[B][M1]نکال شب که کند در قدح سیاهی مشک[M2]در او شرار چراغ سحرگهان گیرد
[B][M1]شه سپهر چو زرین سپر کشد در روی[M2]به تیغ صبح و عمود افق جهان گیرد
[B][M1]به رغم زال سیه شاهباز زرین بال[M2]در این مقرنس زنگاری آشیان گیرد
[B][M1]به بزمگاه چمن رو که خوش تماشایی است[M2]چو لاله کاسهٔ نسرین و ارغوان گیرد
[B][M1]چو شهسوار فلک بنگرد به جام صبوح[M2]که چون به شعشعهٔ مهر خاوران گیرد
[B][M1]محیط شمس کشد سوی خویش در خوشاب[M2]که تا به قبضهٔ شمشیر زرفشان گیرد
[B][M1]صبا نگر که دمادم چو رند شاهدباز[M2]گهی لب گل و گه زلف ضیمران گیرد
[B][M1]ز اتحاد هیولا و اختلاف صور[M2]خرد ز هر گل نو، نقش صد بتان گیرد
[B][M1]من اندر آن که دم کیست این مبارک دم[M2]که وقت صبح در این تیره خاکدان گیرد
[B][M1]چه حالت است که گل در سحر نماید روی[M2]چه شعله است که در شمع آسمان گیرد
[B][M1]چرا به صد غم و حسرت سپهر دایره‌شکل[M2]مرا چو نقطهٔ پرگار در میان گیرد
[B][M1]ضمیر دل نگشایم به کس مرا آن به[M2]که روزگار غیور است و ناگهان گیرد
[B][M1]چو شمع هر که به افشای راز شد مشغول[M2]بسش زمانه چو مقراض در زبان گیرد
[B][M1]کجاست ساقی مه‌روی که من از سر مهر[M2]چو چشم مست خودش ساغر گران گیرد
[B][M1]پیامی آورد از یار و در پی‌اش جامی[M2]به شادی رخ آن یار مهربان گیرد
[B][M1]نوای مجلس ما چو برکشد مطرب[M2]گهی عراق زند گاهی اصفهان گیرد
[B][M1]فرشته‌ای به حقیقت سروش عالم غیب[M2]که روضهٔ کرمش نکته بر جنان گیرد
[B][M1]سکندری که مقیم حریم او چون خضر[M2]ز فیض خاک درش عمر جاودان گیرد
[B][M1]جمال چهرهٔ اسلام شیخ ابو اسحاق[M2]که ملک در قدمش زیب بوستان گیرد
[B][M1]گهی که بر فلک سروری عروج کند[M2]نخست پایهٔ خود فرق فرقدان گیرد
[B][M1]چراغ دیدهٔ محمود آنکه دشمن را[M2]ز برق تیغ وی آتش به دودمان گیرد
[B][M1]به اوج ماه رسد موج خون چو تیغ کشد[M2]به تیر چرخ برد حمله چون کمان گیرد
[B][M1]عروس خاوری از شرم رأی انور او[M2]به جای خود بود ار راه قیروان گیرد
[B][M1]ایا عظیم وقاری که هر که بندهٔ توست[M2]ز رفع قدر کمربند توأمان گیرد
[B][M1]رسد ز چرخ عطارد هزار تهنیتت[M2]چو فکرتت صفت امر کن فکان گیرد
[B][M1]مدام در پی طعن است بر حسود و عدوت[M2]سماک رامح از آن روز و شب سنان گیرد
[B][M1]فلک چو جلوه‌کنان بنگرد سمند تو را[M2]کمینه پایگهش اوج کهکشان گیرد
[B][M1]ملالتی که کشیدی سعادتی دهدت[M2]که مشتری نسق کار خود از آن گیرد
[B][M1]از امتحان تو ایام را غرض آن است[M2]که از صفای ریاضت دلت نشان گیرد
[B][M1]وگرنه پایهٔ عزت از آن بلندتر است[M2]که روزگار بر او حرف امتحان گیرد
[B][M1]مذاق جانش ز تلخی غم شود ایمن[M2]کسی که شکر شکر تو در دهان گیرد
[B][M1]ز عمر برخورد آن‌کس که در جمیع صفات[M2]نخست بنگرد آنگه طریق آن گیرد
[B][M1]چو جای جنگ نبیند به جام یازد دست[M2]چو وقت کار بود تیغ جان‌ستان گیرد
[B][M1]ز لطف غیب به سختی رخ از امید متاب[M2]که مغز نغز مقام اندر استخوان گیرد
[B][M1]شکر کمال حلاوت پس از ریاضت یافت[M2]نخست در شکن تنگ از آن مکان گیرد
[B][M1]در آن مقام که سیل حوادث از چپ و راست[M2]چنان رسد که امان از میان کران گیرد
[B][M1]چه غم بود به همه حال کوه ثابت را[M2]که موجهای چنان قلزم گران گیرد
[B][M1]اگرچه خصم تو گستاخ می‌رود حالی[M2]تو شاد باش که گستاخی‌اش چنان گیرد
[B][M1]که هر چه در حق این خاندان دولت کرد[M2]جزاش در زن و فرزند و خان و مان گیرد
[B][M1]زمان عمر تو پاینده باد کاین نعمت[M2]عطیه‌ای است که در کار انس و جان گیرد
[END]