[START][A]
[B][M1]المنة لله که به خون گر خفتیم
[M2]یکچند چو غنچه عاقبت بشکفتیم
[B][M1]از کشمکش دهر بسی آشفتیم
[M2]کز گوهر راز سبحه واری سفتیم
[A]
[B][M1]جامی که قوی شکسته حال است
[M2]وز دست زمانه پایمال است
[B][M1]چون فال زنان ناخردمند
[M2]گرد آورده ست مهره ای چند
[B][M1]باشد نظر خجسته فالی
[M2]افتد به چنان شکسته حالی
[B][M1]یارب به مسبحان افلاک
[M2]صادق نفسان عالم پاک
[B][M1]کین سبحه که جمله تاب و پیچ است
[M2]هر چند که در حساب هیچ است
[B][M1]با اهل صفاش رو به ره دار
[M2]وز دست معاندان نگهدار
[A]
[B][M1]ابتدی بسم الله الرحمن
[M2]الرحیم المتوالی الاحسان
[B][M1]می کنم از نم این آب حیات
[M2]زندگی بخش دل اهل نجات
[B][M1]تر زبان خامه مشک افشان ار
[M2]تا معطر کند این عنوان را
[B][M1]نافه آهوی تاتار است این
[M2]نفحه طبله عطار است این
[B][M1]خوش نفس غنچه باغ قدم است
[M2]تازه رس میوه شاخ کرم است
[B][M1]بر رخ عقل در غیب گشاد
[M2]لوحه بر نامه لاریب نهاد
[B][M1]نقش هر لوحه ازین حرف وفاست
[M2]طالبان را در فردوس نماست
[B][M1]خرم آن کس که ازین در چو بتافت
[M2]بوی فردوس به فردوس شتافت
[B][M1]نیست فردوس جز اسرار شگرفت
[M2]که بود درج در او حرف به حرف
[B][M1]نتوانی که زنی از پی دم
[M2]تا نبندی لب از آغاز به هم
[B][M1]یعنی ای کرده به این نام بسند
[M2]لبت از هر چه جز این نام ببند
[B][M1]سینش از کنگره طارم عرش
[M2]قیرگون سایه به کافوری فرش
[B][M1]یعنی از چرخ چو خور تیغ ستیز
[M2]بر تو تیز است درین سایه گریز
[B][M1]بر تو مفتوح ز هر حلقه «میم »
[M2]روزن نعمتی از باغ نعیم
[B][M1]هر «الف » جان عدو را خاری
[M2]بلکه در چشم دلش مسماری
[B][M1]کم شده نطق زبانی به نظام
[M2]تا ز «لامش » نرسیده ست به کام
[B][M1]«ها» ش بنگر که روان کرده به جهد
[M2]در گلوی تو دو چشمه ست ز شهد
[B][M1]بهره ور شد دل مجروح ز ریش
[M2]ریش را یافت بهین مرهم خویش
[B][M1]«حا» ش حاشا که بود گاه شمار
[M2]بجز از عد جنان نکته گزار
[B][M1]ابروی «نون » وی آن قبله راز
[M2]که کند دل ز وی آغاز نماز
[B][M1]«یا» ش عشریست ز آیات جمال
[M2]عشره کامله اش نعت کمال
[B][M1]حرکاتش ز وفور برکات
[M2]داده جنبش به دل آثار حیات
[B][M1]سکناتش به سکون راهنمای
[M2]روح را در کنف فضل خدای
[B][M1]نقطه هایش چو فروزنده نجوم
[M2]به شیاطین قوی الوهم رجوم
[B][M1]شکل تشدید کزو شانه نماست
[M2]فارق معنی شدت ز رخاست
[B][M1]جامی این شاهد پاکیزه غیب
[M2]که دمد نکهت پاکیش ز جیب
[B][M1]شیوه جلوه نمایی ز تو یافت
[M2]صورت چهره گشایی ز تو یافت
[B][M1]کردی از بسمله تاج افرازش
[M2]عقد توحید حمایل سازش
[B][M1]نیست در گوش دل اهل نظر
[M2]هیچ زیور به ازین عقد گهر
[A]
[B][M1]انما الله اله واحد
[M2]فهو المنعم و هوالحامد
[B][M1]می نهد شکر نعمت به دهان
[M2]می کند شکر گزاری به زبان
[B][M1]شکر فضلش چو عطای دگر است
[M2]باعث شکر و ثنای دگر است
[B][M1]کی شود در نظر خرده شناس
[M2]منتهی سلسله شکر و سپاس
[B][M1]هر که جانی بودش در بدنی
[M2]گر شود هر سر مویش دهنی
[B][M1]باشد از هر دهنی گشته زبان
[M2]هر سر موی به صد نطق و بیان
[B][M1]ابدالدهر سخن ساز کنند
[M2]پرده از نوی و کهن باز کنند
[B][M1]نتوانند که آرند بجای
[M2]شکر مویی ز کرم های خدای
[B][M1]آن به تاریخ قدم از همه پیش
[M2]وان به توقیع کرم از همه پیش
[B][M1]آن که بی لوح و قلم کرده رقم
[M2]بر سر لوح عدم حرف قلم
[B][M1]چشمه قاف قلم تا نگشاد
[M2]موج فیض از دل دریا نگشاد
[B][M1]نه فلک با همه اختر که در اوست
[M2]نه صدف با همه گوهر که در اوست
[B][M1]همه زان جنبش جود افتاده ست
[M2]که به صحرای وجود افتاده ست
[B][M1]نیلگون چرخ به پشت به خمش
[M2]یک حباب است ز نیل کرمش
[B][M1]رنگ نیلی حباب است دلیل
[M2]که پدید آمده از لجه نیل
[B][M1]زانچه در کارگه بوقلمون
[M2]از شکاف قلم آورد برون
[B][M1]طرفه نونیست نگون چرخ برین
[M2]نقطه حلقه آن گوی زمین
[B][M1]هر که پی برده به این خوش رقم است
[M2]عارف نکته «نون والقلم » است
[B][M1]مرد راهش که رود پی زده گم
[M2]رخش او راست فلک کاسه سم
[B][M1]اینک اینک بنگر شاهد حال
[M2]میخ انجم زده و نعل هلال
[B][M1]تا درین طبع فریبنده سرای
[M2]ننهد حادثه زلزله پای
[B][M1]بهر سر کوبیش از سنگ جبال
[M2]کرده دامان زمین مالامال
[B][M1]بحر جودش که فلک فلک آمد
[M2]بانگ موجش «لمن الملک » آمد
[B][M1]گوش ماهیش چو این حرف شنید
[M2]با خموشی ز سخن چاره ندید
[B][M1]از زبان گر چه تهی داشت دهان
[M2]«لله الواحد» ش آمد به زبان
[B][M1]واحد است او و ز ماهی تا ماه
[M2]همه بر وحدت اویند گواه
[B][M1]نیست در رشته وحدت خم و پیچ
[M2]همه او آمد و باقی همه هیچ
[B][M1]هست در دایره لیل و نهار
[M2]بابی از رحمت او فصل بهار
[B][M1]باغ پر زیب ز صنعتوریش
[M2]آب آیینه ز روشنگریش
[B][M1]باد ازو غالیه سایی اندوز
[M2]مرغ ازو نغمه سرایی آموز
[B][M1]بست جیب سمن از غنچه گره
[M2]بافت گرد چمن از سبزه گره
[B][M1]زوست محروس به فانوس سپهر
[M2]از دم حادثه شمع مه و مهر
[B][M1]به اولی اجنحه مرغان فصیح
[M2]داده دانه پی قوت از تسبیح
[B][M1]دست صنعش گل آدم چو سرشت
[M2]به خلافتگریش نام نوشت
[B][M1]تاج تکریم نهاد از کرمش
[M2]داد از «علم آدم » علمش
[B][M1]به سر مسند تعلیم نشست
[M2]طاعنان را دهن از طعن ببست
[B][M1]همه را کرد ترشح ز انا
[M2]رشح «سبحانک لا علم لنا»
[B][M1]ساخت محراب ملایک رویش
[M2]سجده بردند یکایک سویش
[B][M1]بجز آن آتشی دیو نژاد
[M2]که به مسجودی او سر ننهاد
[B][M1]کور دل بود به میل انا خیر
[M2]دیده نگشاد به خیریت غیر
[B][M1]چون نه گردن نهی آمد فن او
[M2]لعن شد طوق نه گردن او
[B][M1]پشت در کینه وری محکم کرد
[M2]روی در وسوسه آدم کرد
[B][M1]دانه را در نظرش تزیین داد
[M2]ره به دام خطرش تلقین داد
[B][M1]سوی دانه ز طمع گام نهاد
[M2]دانه اش در دهن دام نهاد
[B][M1]گرد عصیانش به رخساره نشست
[M2]پشت عهدش ز عصی خرد شکست
[B][M1]زلتش پرده ظلمت افراشت
[M2]توبه اش بانگ «ظلمنا» برداشت
[B][M1]تابش مشعله «تاب علیه »
[M2]ریخت انوار هدی بین یدیه
[B][M1]ما که در ظلمت هر مشغله ایم
[M2]طالب نور ازان مشعله ایم
[B][M1]خیز جامی که مناجات کنیم
[M2]روی در قبله حاجات کنیم
[B][M1]بو کز آن مشعله نوری برسد
[M2]جان ز نورش به سروری برسد
[A]
[B][M1]ای حیات دل هر زنده دلی
[M2]سر خرویی ده هر جا خجلی
[B][M1]چاشنی بخش شکر گفتاران
[M2]کار شیرین کن شیرین کاران
[B][M1]بر فرازنده فیروزه رواق
[M2]شمسه زرکش زنگاری طاق
[B][M1]تاج بر سر نه زرین تاجان
[M2]عقده بند کمر محتاجان
[B][M1]جرم بخشنده بخشاینده
[M2]در بر بر همه بگشاینده
[B][M1]ابر سیرابی تفسیده لبان
[M2]خوان خرسندی روزی طلبان
[B][M1]گنج جان سنج به ویرانه جسم
[M2]حارس گنج به صد گونه طلسم
[B][M1]دیر پروای به خود بسته دلان
[M2]زود پیوند دل از خود گسلان
[B][M1]قفل حکمت نه گنجینه دل
[M2]زنگ ظلمت بر آیینه دل
[B][M1]مرهم داغ جگر سوختگان
[M2]شای جان غم اندوختگان
[B][M1]نقد کان از کمر کوه گشای
[M2]صبح عیش از شب اندوه نمای
[B][M1]مونس خلوت تنها شدگان
[M2]قبله وحدت یکتا شدگان
[B][M1]تیر باران فکن از قوس قزح
[M2]از صبا باده ده از لاله قدح
[B][M1]پرده عصمت گل پیرهنان
[M2]حله رحمت خونین کفنان
[B][M1]خانه نحل ز تو چشمه نوش
[M2]دانه نخل ز تو شهد فروش
[B][M1]لب پر از خنده ز تو غنچه باغ
[M2]داغ بر سینه ز تو لاله به راغ
[B][M1]غنچه تنگدل باغ توییم
[M2]لاله سان سوخته از داغ توییم
[B][M1]هر که بر دل ز تو داغش باشد
[M2]زانچه غیر تو فراغش باشد
[B][M1]هر چه غیر تو رقم کرده توست
[M2]گر چه پرورده تو پرده توست
[B][M1]چند بر طلعت خود پرده نهی
[M2]پرده بردار که بی پرده بهی
[B][M1]این نو ارقام قدیمی فهرست
[M2]به رقم جای قدم باز فرست
[B][M1]تازه رس قافله باز پسان
[M2]به قدمگاه کهن باز رسان
[B][M1]بانگ بر سلسله عالم زن
[M2]سلک این سلسله را بر هم زن
[B][M1]عرش را ساق بجنبان از جای
[M2]در فکن پایه کرسی از پای
[B][M1]چیره کن بر شجر سدره چمن
[M2]صرصر بیخ کن شاخ شکن
[B][M1]بر خم رنگ فلک سنگ انداز
[M2]رخنه اش در خم نیرنگ انداز
[B][M1]رنگ او تیرگی است و تنگی
[M2]به ز رنگینی او بی رنگی
[B][M1]رنج و راحت که چنین پی ز پی است
[M2]اثر رنگرزی های وی است
[B][M1]هست رنگ همه زین رنگرزی
[M2]دست نیلی شده ز انگشت گزی
[B][M1]مهر و مه را بفکن طشت ز بام
[M2]تا برآرند به رسوایی نام
[B][M1]پرده پرده نشینان ندرند
[M2]وز سر پرده دری درگذرند
[B][M1]کمر بسته جوزا بگشای
[M2]گوهر عقد ثریا بگشای
[B][M1]زهره را چنگ طرب زن به زمین
[M2]چند باشد به فلک بزم نشین
[B][M1]خامه تیر بکش ز انگشتش
[M2]بل کز انگشت تهی کن مشتش
[B][M1]چار دیوار عناصر که به ماه
[M2]سر کشیده ست ازین مرحله گاه
[B][M1]مهره مهره بکنش از سر هم
[M2]شو ازان مهره کش سلک عدم
[B][M1]آب را بر سر آتش بگمار
[M2]تا شود آگه ازو دود برآر
[B][M1]ز آتش قهر ببر تری آب
[M2]بحر و بر عدمش ساز سراب
[B][M1]باد را خاک سیه ریز به فرق
[M2]خاک را کن ز نم طوفان غرق
[B][M1]نامزد کن به زمین زلزله ها
[M2]ساز ازان «عالیها سافلها»
[B][M1]ماهی و گاو که دربار ویند
[M2]با همه بار نگهدار ویند
[B][M1]گاو را ذبح کن از خنجر بیم
[M2]پشت ماهی ببر از اره دو نیم
[B][M1]هر چه القصه بود رنگ نمای
[M2]همه ز آیینه هستی بزدای
[B][M1]تا به مشتاقی افزون ز همه
[M2]بنگرم روی تو بیرون ز همه
[B][M1]نور پاکی تو و عالم سایه
[M2]سایه با نور بود همسایه
[B][M1]حق همسایگیم دار نگاه
[M2]سایه وارم مفکن خوار به راه
[B][M1]معنی نیک سرانجامی را
[M2]جام صورت بشکن جامی را
[B][M1]باشد از سایگیان دور شود
[M2]ظلمت سایگیش نور شود
[B][M1]آرد از رنگ به بی رنگی روی
[M2]یابد از گلشن بی رنگی بوی
[A]
[B][M1]فرخ آن روز که از مکمن راز
[M2]بارگی راند به جولانگه ناز
[B][M1]علم جاه به بطحا افراخت
[M2]مکه را سکه دولت نو ساخت
[B][M1]سرو بی سایه اش از قدر بلند
[M2]بر سر تشنه لبان سایه فکند
[B][M1]ریگ از اکسیر قدومش زر شد
[M2]بطن وادی صدف گوهر شد
[B][M1]آفتاب سحر ایمان ویست
[M2]نیر چاشتگه احسان ویست
[B][M1]مشرقش مکه و مغرب یثرب
[M2]پر ضیا مشرق ازو تا مغرب
[B][M1]کرد بر خوان نبوت یک شب
[M2]دعوت گرسنه چشمان عرب
[B][M1]قرص مه را پی یک مشت لئیم
[M2]به سر انگشت کرم کرد دو نیم
[B][M1]نیست زین هیچ عجب تر عجبی
[M2]که نسودند به آن قرص لبی
[B][M1]شب دیگر ز قدم جان تا فرق
[M2]بر درخشنده براقی چون برق
[B][M1]اشهبی همچو شهاب آتش پای
[M2]نعل او چون مه نو گردون سای
[B][M1]گنبد خاک پس پشت فکن
[M2]راند از آفاق برون گنبد زن
[B][M1]خرقه تن به سر عرش کشید
[M2]خرقه را کند و به ذوالعرش رسید
[B][M1]شد از آن نور بقا دیده فروز
[M2]آمد و خوابگهش گرم هنوز
[B][M1]بود نور بصر شخص جهان
[M2]چون بصر از نظر خویش نهان
[B][M1]به یکی چشم زدن نور بصر
[M2]می کند از همه افلاک گذر
[B][M1]آزمون را به سوی چرخ بلند
[M2]چشم بگشای و همان لحظه ببند
[B][M1]بین که نور بصرت بی تک و تاز
[M2]چون به گردون رود و آید باز
[B][M1]به قلم گر نرسید انگشتش
[M2]بود لوح و قلم اندر مشتش
[B][M1]بود روحش قلم صنع ازل
[M2]گر قلم نیست قلمزن چه خلل
[B][M1]از سواد و خط اگر دیده ببست
[M2]به کمالش نرسد هیچ شکست
[B][M1]نور بود او و خط تیره ظلم
[M2]شود نور و ظلم جمع به هم
[B][M1]چار یارش که ز گوهر کانند
[M2]قصر دین را چو چهار ارکانند
[B][M1]صدق و عدل آوری و جود و حیاست
[M2]که از ایشان به جهان مانده بجاست
[B][M1]همه مرضی همه راضی رفتند
[M2]قرب حق را متقاضی رفتند
[B][M1]گشته در قرب حق اند اکنون گم
[M2]رضی الله تعالی عنهم
[B][M1]اولین زاده قدرت قلم است
[M2]که ز نوکش دو جهان یک رقم است
[B][M1]نه قلم بلکه یکی تازه نهال
[M2]رسته از روضه اقلیم جمال
[B][M1]گوهر معنی خیرالبشر است
[M2]که مر آن را شده تخم و ثمر است
[B][M1]سلک هستی چو درآید به شمار
[M2]وی بود اول فکر آخر کار
[B][M1]صورتش گر چه ز آدم زاده
[M2]معنیش اصل وجود ا فتاده
[B][M1]روشن است این بر هر فرزانه
[M2]که ز هم زاد درخت و دانه
[B][M1]قبله بنده و آزاد وی است
[M2]علت غایی ایجاد وی است
[B][M1]از رخش نور ربایی همه را
[M2]وز درش کار گشایی همه را
[B][M1]طرفه نامش که به آن نامزد است
[M2]کرده نعلین ز حرفین مد است
[B][M1]آدم اینک شرف سرمد را
[M2]تاج سر کرده به بیادش مد را
[B][M1]گل شهر دو جهان است بلی
[M2]هست شهری و گلی زو مثلی
[B][M1]گل که آمد عرق رخسارش
[M2]نیست جز شبنمی از گلزارش
[B][M1]بود پیش از رقم تازه او
[M2]بی صریر قلم آوازه او
[B][M1]لوح آثار قلم هیچ نداشت
[M2]که به رخ حرف تمناش نگاشت
[B][M1]عرش را پای نه بر کرسی بود
[M2]کز قدومش به خبر پرسی بود
[B][M1]تا درآید به شتر گشته سوار
[M2]بود گردون شتران کرده قطار
[B][M1]بودش ایام به ره بنشسته
[M2]چار طاقی ز عناصر بسته
[B][M1]نورش از جبهه آدم بنمود
[M2]سر نهادند ملایک به سجود
[B][M1]نوح در مهلکه طوفانی
[M2]پشت ازو یافت به کشتیرانی
[B][M1]بوی لطفش به براهیم رسید
[M2]گلشن از آتش نمرود دمید
[B][M1]طلعتش آتش موسی افروخت
[M2]لبش احیا به مسیحا آموخت
[B][M1]رفت در قافله فاقه خوشی
[M2]صالح از قافله اش ناقه کشی
[B][M1]رخت در زاویه فقر نهاد
[M2]داد صد تخت سلیمان بر باد
[B][M1]درس خوان ادب او ادریس
[M2]خانه روب حرم او بلقیس
[A]
[B][M1]ای قمر طلعت مکی مطلع
[M2]مدنی مهد یمانی برقع
[B][M1]شقه برقع تو برق افروز
[M2]لمعه برق رخت برقع سوز
[B][M1]لیلت القدر ز مویت تاری
[M2]وحی منزل ز لبت گفتاری
[B][M1]طره ات سود همه سوداها
[M2]انتخابی ز حروفش طاها
[B][M1]«قاب قوسین » عیان ز ابرویت
[M2]نقش «حم » خم گیسویت
[B][M1]با تو آنان که در جنگ زدند
[M2]درج یاقوت تو را سنگ زدند
[B][M1]گوهرین جام لبت را خستند
[M2]ساغر دولت خود بشکستند
[B][M1]رخنه افتاد از آن حیله گران
[M2]در صف گهر صافی گهران
[B][M1]سلک دندانت به خون پنهان شد
[M2]رسته لؤلؤ تر مرجان شد
[B][M1]کس نکرده ست ز دل سنگینی
[M2]در پاکیزه بدین رنگینی
[B][M1]نخل قدسی و رطب تازه لبت
[M2]خسته از سنگ خسیسان رطب
[B][M1]یعنی از گوش خسان در تو ننگ
[M2]دارد ای خواجه ازین پس لب سنگ
[B][M1]گوییا صیرفی ملک و ملک
[M2]زد ازان سنگ زرت را به محک
[B][M1]تا کند عرض به هر ناسره کار
[M2]زیور حلم تو را پاک عیار
[B][M1]لاجرم حقه ات از صدمت سنگ
[M2]اهد قومی به برون داد آهنگ
[B][M1]حلم تو بود بلی کوه شکوه
[M2]کی ز یک سنگ فرو ریزد کوه
[B][M1]گر ازین کوه صدایی برسد
[M2]هر گدایی به نوایی برسد
[B][M1]گر برآری به شفاعت نفسی
[M2]بگشاید گره از کار بسی
[B][M1]تا به خواب اجل ای گوهر پاک
[M2]خوابگه ساختی از بستر خاک
[B][M1]فلک از غیرت خاک آشفته ست
[M2]«لیتنی کنت ترابا» گفته ست
[B][M1]چند در حجله به تنها خفتن
[M2]حجره از گرد فنا نارفتن
[B][M1]چند در ستر خفا بنشستن
[M2]در بر این خاک نشینان بستن
[B][M1]چند از سنبل تو بیگانه
[M2]دل به صد شاخ نشیند شانه
[B][M1]چند بی نرگس پاکت ز غبار
[M2]خانه سرمه بود تیره و تار
[B][M1]چند نعلین ز پابوس تو فرد
[M2]جفت باشد به هزاران غم و درد
[B][M1]خوابت از هفصد و هشتصد بگذشت
[M2]قد برافراز که از حد بگذشت
[B][M1]دستت از برد یمین بیرون آر
[M2]کف ز جلباب کفن بیرون آر
[B][M1]شانه زن سلسله مشکین را
[M2]سرمه کش نرگس عالم بین را
[B][M1]جلوه را خلعت ناز اندر پوش
[M2]حله لعل طراز اندر پوش
[B][M1]کرده نعلین جلادت در پای
[M2]از در حجره خرامان بدر آی
[B][M1]طاق محراب تهی کن ز خسان
[M2]سرش از فخر به کیوان برسان
[B][M1]منبر از بی قدمان خالی ساز
[M2]قدرش از مقدم خود عالی ساز
[B][M1]خطبه ملت و دین از سر گیر
[M2]کشف اسرار یقین از سر گیر
[B][M1]پرده بگشا ز رخ صدیقی
[M2]بدران پرده هر زندیقی
[B][M1]دره عدل ز دست عمری
[M2]زن به فرق سر هر خیره سری
[B][M1]خوی فشان کن ز حیا عثمانی
[M2]ریز بر کشت وفا بارانی
[B][M1]پنجه ور کن اسداللهی را
[M2]پوست بر کن دو سه روباهی را
[B][M1]ظالمان را پی کاری بنشان
[M2]آبشان ریز و غباری بنشان
[B][M1]تاج ملک از سر دونان بربای
[M2]تخت دولت ز زبونان بربای
[B][M1]ساعد کج رقمان ساز قلم
[M2]زان ازان قاعده راست رقم
[B][M1]بیرهان را حشر بیم فرست
[M2]راهدانی به هر اقلیم فرست
[B][M1]ور نخواهی که ز اقلیم بقا
[M2]آوری روی بدین شهر فنا
[B][M1]تازه کن عهد نکو عهدی را
[M2]ده ولیعهدی خود مهدی را
[B][M1]علمش بر حرم بطحا زن
[M2]تیغ قهرش به سر اعدا زن
[B][M1]مهد عیسی ز سر چرخ برین
[M2]گستران در ستم آباد زمین
[B][M1]بار دجال وشان بر خر نه
[M2]به بیابان عدم سر در ده
[B][M1]عاصیان بی سر و سامان تواند
[M2]دست امید به دامان تواند
[B][M1]خاصه جامی که کمین بنده توست
[M2]چشم گریان به شکر خنده توست
[B][M1]بهره ای نیست ز طاعتوریش
[M2]لب بجنبان به شفاعتگریش
[B][M1]بو که نقد خود ازین ورطه بیم
[M2]برد از رهزنی دیو سلیم
[A]
[B][M1]چون نی خامه شد انگشت نمای
[M2]به نواسازی توحید خدای
[B][M1]دلگشا زمزمه دیگر ساخت
[M2]پرده نعت پیمبر پرداخت
[B][M1]به چو آن زمزمه کوتاه کند
[M2]که ثناگستری شاه کند
[B][M1]شاه والا گهر دریا کف
[M2]که فلک گوهر او راست صدف
[B][M1]حامی بیضه گیتی ز فتن
[M2]بر سر فتنه گران بیضه شکن
[B][M1]دل او صفحه ایام به تیغ
[M2]کرده پاک از رقم درد و دریغ
[B][M1]رای او رایت جمشید افراخت
[M2]چتر او سایه به خورشید انداخت
[B][M1]کفش ابریست که گوهر بارد
[M2]بلکه خورشید صفت زر بارد
[B][M1]گر چمن ز ابر کفش پر گردد
[M2]هر گل از وی طبقی در گردد
[B][M1]ور بر او زر کند از جود نثار
[M2]مشت دینار شود دست چنار
[B][M1]خیل اعداش که بی دسترسند
[M2]دست در هم زده یک مشت خسند
[B][M1]برق قهرش چو رسد زهرآلود
[M2]دودشان بگذرد از چرخ کبود
[B][M1]کار مظلوم بود ساخته اش
[M2]ظلم از آفاق برانداخته اش
[B][M1]پیش ازین نقد بسی گنج شگرف
[M2]نه به میزان کرم گشتی صرف
[B][M1]عدلش کنون که به عالم سمر است
[M2]مانع صرف چو عدل عمر است
[B][M1]نامش آن گوهر تاج اورنگ است
[M2]که بر او بحر کلامم تنگ است
[B][M1]بین ز فضل ازل این اکرامش
[M2]که چو وی هست گرامی نامش
[B][M1]ذاتی از تاجوری یافته زین
[M2]تاج سلطان بود و ذات حسین
[B][M1]ای خرد داده جمال ابدت
[M2]نام نیکو ز ازل نامزدت
[B][M1]سکه را خطبه لقبداری توست
[M2]خطبه را سکه به نام تو درست
[B][M1]هست نیک و بد عالم همه پوست
[M2]آنچه مغز است در او نام نکوست
[B][M1]چشم ازین پوست سوی مغزگشای
[M2]مغز نغز است سوی نغز گرای
[B][M1]نیکنام آمده بحر و بری
[M2]نامور شو به نکونامتری
[B][M1]جام عیشت چو شود دست آویز
[M2]جرعه بر خاک تهی دستان ریز
[B][M1]پاکبازان که همه خاک تواند
[M2]جرعه پرورد می پاک تواند
[B][M1]گنج نه گنج فشان هر دو تویی
[M2]تاج ده تاج ستان هر دو تویی
[B][M1]سرمه چشم جهان خاک درت
[M2]طوق جان حلقه بند کمرت
[B][M1]هست میدان سخن تنگ بسی
[M2]چون رود راه ثنای تو کسی
[B][M1]حرف را کی بود آن گنجایی
[M2]که شود ظرف ثناپیمایی
[B][M1]بحر معنی چو شود موج سگال
[M2]چشمه حرف بود تنگ مجال
[B][M1]کوزه از بحر چو دریوزه کند
[M2]بحر پیداست چه در کوزه کند
[B][M1]نیست چون این غرض انجام پذیر
[M2]به که گردم ز دعا زمزمه گیر
[B][M1]هر سحر تا فلک صبح شکاف
[M2]تیغ خورشید برآرد ز غلاف
[B][M1]فرق حاسد ز تو بشکافته باد
[M2]روز و شب یافته و تافته باد
[B][M1]یافته کام تو در باغ امل
[M2]تافته جان وی از داغ اجل
[A]
[B][M1]شب که زد تیرگی مهره گل
[M2]قیرگون خیمه ز مخروطی ظل
[B][M1]اختر از سیم و شهاب از زر ناب
[M2]ساختند از پی آن میخ و طناب
[B][M1]چون مشبک قفسی مشکین رنگ
[M2]گشت بر مرغ دلم عالم تنگ
[B][M1]بر خود این تنگ قفس چاک زدم
[M2]پای بر طارم افلاک زدم
[B][M1]عالمی یافتم از عالم پیش
[M2]هر چه اندیشه رسد زان هم بیش
[B][M1]عقل معزول ز گرد آوریش
[M2]وهم عاجز ز مساحتگریش
[B][M1]نور بر نور چراغ حرمش
[M2]فیض بر فیض سحاب کرمش
[B][M1]سنگ بطحاش گهردار همه
[M2]ابر صحراش گهربار همه
[B][M1]بر سرم گوهر و در چندان ریخت
[M2]که مرا رشته طاقت بگسیخت
[B][M1]حیفم آمد که ازان گنج نهان
[M2]نشوم بهره ور و بهره فشان
[B][M1]گوش جان را صدف در کردم
[M2]جیب دل را ز گهر پر کردم
[B][M1]بازگشتم به قدمگاه نخست
[M2]عزم بر نظم گهر کرده درست
[B][M1]هر چه زانجا گهر و در رفتم
[M2]همه ز الماس تفکر سفتم
[B][M1]بس سحرها که به شام آوردم
[M2]شام ها همچو شفق خون خوردم
[B][M1]مرسله مرسله بر هم بستم
[M2]عقد بر عقد به هم پیوستم
[B][M1]سبحه ای شد پی ابرار تمام
[M2]خواندمش سبحت الابرار به نام
[B][M1]قدسیان دست به آن آوردند
[M2]دعوی «نحن نسبح » کردند
[B][M1]مهره هایش ز خرد مهره ربای
[M2]عقدهایش ز فلک عقده گشای
[B][M1]سلک آن دایره مرکز دین
[M2]رشته شمع شبستان یقین
[B][M1]نقد هر عقد وی از کان دگر
[M2]داده آرایش دکان دگر
[B][M1]می رسد عد عقودش به چهل
[M2]هر یک از دل گره جهل گسل
[B][M1]اربعینیست که درهای فتوح
[M2]زو گشاده ست به خلوتگه روح
[B][M1]گرت این سبحه اقبال و شرف
[M2]افتد از گردش ایام به کف
[B][M1]طوق گردن کن و آویزه گوش
[M2]به دو صد عقد در آن را مفروش
[B][M1]بو که چو سبحه درآیی به شمار
[M2]رسدت دست به سر رشته کار
[B][M1]چرخ کحلی سلب ازرق پوش
[M2]همچو ابنای زمان زرق فروش
[B][M1]سبحه عقد ثریا در دست
[M2]خواست بر گوهر این سبحه شکست
[B][M1]گفتم این رشته گوهر به کفت
[M2]که بود نقد بلورین صدفت
[B][M1]گر چه بس لامع و نورافشان است
[M2]نور این سبحه دو صد چندان است
[B][M1]نور آن روی زمین را بگرفت
[M2]نور این کشور دین را بگرفت
[B][M1]نور آن چشم جهان روشن کرد
[M2]نور این دیده جان روشن کرد
[B][M1]گر چه آن گوهر بحر کهن است
[M2]این نو آیین در درج سخن است
[B][M1]گر به صورت بود آن پایه بلند
[M2]رفعت معنوی این راست پسند
[B][M1]گر چه در سلک زمان آن پیش است
[M2]چون درآری به شمار این بیش است
[B][M1]گر چه آنجا نرسد دست کسی
[M2]بهره ور گردد ازین دست بسی
[B][M1]گر چه آن هم وطن ماه و خور است
[M2]این به خورشید ازل راهبر است
[B][M1]گوش گردون چو شنید این سخنان
[M2]شد ز ذوق سخنم چرخ زنان
[B][M1]گفت قد جئت بنظم سامی
[M2]احسن الله جزاک ای جامی
[B][M1]ماه و اختر گهر سلک تو باد
[M2]لوح خور پی سپر کلک تو باد
[B][M1]باد تا مهره گل هست بجای
[M2]سبحه نظم تو انگشت نمای
[A]
[B][M1]ای به پهلوی تو دل در پرده
[M2]سر ازین پرده برون ناورده
[B][M1]دل که هر سر بود آورده او
[M2]دل در پرده بود پرده او
[B][M1]یکدم از پرده غفلت بدر آی
[M2]باشد این راز شود پرده گشای
[B][M1]نیست این پیکر مخروطی دل
[M2]بلکه هست این قفس و طوطی دل
[B][M1]گر تو طوطی ز قفس نشناسی
[M2]به خدا ناس نیی نسناسی
[B][M1]دل شه خرگهی است این خرگاه
[M2]نام خرگه ننهد کس بر شاه
[B][M1]شه دگر باشد و خرگاه دگر
[M2]ترک خرگه کن و در شاه نگر
[B][M1]گلبن جان چو نشاندند به گل
[M2]بود مقصود ازل غنچه دل
[B][M1]غنچه دل چو شکفتن گیرد
[M2]در وی آفاق نهفتن گیرد
[B][M1]عالم و عالمیان در وی گم
[M2]همچو یک قطره نم در قلزم
[B][M1]چرخ یک غنچه ز بستان دل است
[M2]نطق یک نغمه ز دستان دل است
[B][M1]عنصر ناز ز باغش وردی
[M2]توده خاک ز راهش گردی
[B][M1]یک نفس وارهوا از سحرش
[M2]هفت دریا صدف یک گهرش
[B][M1]نه فلک پیش درش دهلیزی
[M2]پیش چیزیش حهان ناچیزی
[B][M1]زیب دست ادبش خاتم دین
[M2]آسمان کتبش نقش نگین
[B][M1]گنج پنهان ازل را گنجور
[M2]نشر احسان ابد را منشور
[B][M1]میوه زار کرمش نامقطوع
[M2]میوه خوار حرمش ناممنوع
[B][M1]گوی او دستخوش ما و تو نیست
[M2]رشته اش مهره کش ما و تو نیست
[B][M1]بلکه ما در کف او دستخوشیم
[M2]بسته رشته او مهره وشیم
[B][M1]اوست چون باد صبا ما چو غبار
[M2]اوست چون ابر چمن ما چو بهار
[B][M1]گرد مسکین ز زمین چون خیزد
[M2]گر نه در دامن باد آویزد
[B][M1]کی کشد سبزه سر از خاک چمن
[M2]رشته ابر نیفکنده رسن
[B][M1]هست ازو بخشش و بخشایش ما
[M2]هست ازو کاهش و افزایش ما
[B][M1]تن به جان زنده و جان زنده به دل
[M2]نیست هر جانور ارزنده به دل
[B][M1]زنده بودن به دل از محرمی است
[M2]این هنر خاصیت آدمی است
[B][M1]بی دل زنده چه مردار چه تو
[M2]زین شرف مانده چه دیوار چه تو
[B][M1]دل به تدبیر خرد نتوان یافت
[M2]بگذر از خود که به خود نتوان یافت
[B][M1]این که در پهلوی چپ می بینی
[M2]به اگر پهلو از او درچینی
[B][M1]راستی جوی که در پهلویش
[M2]دل و جان زنده شود از بویش
[B][M1]سالها خون جگر باید خورد
[M2]خاک ره کحل بصر باید کرد
[B][M1]بو که از زنده دلی یابی بوی
[M2]به ره زنده دلی آری روی
[B][M1]دل شود زنده ز بیخویشتنی
[M2]نه ز پر علمی و بسیار فنی
[B][M1]به اگر حاصل خود را سوزی
[M2]که به تحصیل چراغ افروزی
[B][M1]ره به بی خویشتنی آوردن
[M2]بهتر از دود چراغت خوردن
[B][M1]گر تو از خود ننشینی به فراغ
[M2]روشنایی ندهد دود چراغ
[B][M1]به چراغی چه شوی روی به راه
[M2]که کند دود ویت خانه سیاه
[B][M1]جو چراغی که نباشد دودش
[M2]رهنما ساز سوی مقصودش
[B][M1]پرتو نور دل پیر است آن
[M2]که چو خورشید جهانگیر است آن
[B][M1]دیده مپسند ازان نور فراز
[M2]هستی خویش در آن نور بباز
[B][M1]همچو خور گر به خود آتش نزنی
[M2]گر شوی صبح دم خوش نزنی
[A]
[B][M1]مردم دیده روشن خردان
[M2]بحر دانش همه بین همه دان
[B][M1]بس که در مدرسه ها رنج علوم
[M2]برد شد حاصل وی گنج علوم
[B][M1]لیک ازان گنج بجز رنج ندید
[M2]بویی از سر حقیقت نشنید
[B][M1]روی همت به صفاکیشان کرد
[M2]کسب علم از کتب ایشان کرد
[B][M1]گر چه عمری به سر آن راه سپرد
[M2]ره ازان نیز به مقصود نبرد
[B][M1]در ره عشق نشد صاحبدل
[M2]گوهر دل نشد او را حاصل
[B][M1]ناگهان نیر اقبال بتافت
[M2]ره سوی احمد غزالی یافت
[B][M1]رشته عهد به غزالی بست
[M2]سر این رشته اش افتاد به دست
[B][M1]بود در صحبت وی روزی بیست
[M2]پس همه عمر به بهروزی زیست
[B][M1]یافت بینا بصری از رویش
[M2]برد روشندلی از پهلویش
[B][M1]از قفس طایر روحش پر زد
[M2]وز بصر نور دلش سر بر زد
[B][M1]ما رأی شیئا الا و رأی
[M2]فیه نور الله فی ظل سوی
[B][M1]از خدا کون و مکان را پر یافت
[M2]وز یکی هر دو جهان را پر یافت
[B][M1]دید یک واجب ممکن برقع
[M2]نور او طالع و ممکن مطلع
[B][M1]ظلمت خویش در آن نور بیافت
[M2]بلکه خود را همگی نور شناخت
[A]
[B][M1]ای ز اندوه تو پر خون دل ما
[M2]دمبدم از تو دگرگون دل ما
[B][M1]دل ما در رهت افتاده پریست
[M2]که بر او باد هوا را گذریست
[B][M1]هر دم از جنبش هر باد درشت
[M2]پشت آن روی شده رو شده پشت
[B][M1]دایما گر تو قرارش ندهی
[M2]بهر خود میل به کارش ندهی
[B][M1]بر در خود ندهی تسکینش
[M2]حرف تمکین نکنی تلقینش
[B][M1]بنده جامی که به داغ تو خوش است
[M2]به فروغی ز چراغ تو خوش است
[B][M1]یاد خود راحت جانش گردان
[M2]نام خود ورد زبانش گردان
[B][M1]به کرم های خودش بینا کن
[M2]به ثناهای خودش گویا کن
[B][M1]بر وی ابواب معانی بگشای
[M2]ره به اسرار نهانی بنمای
[B][M1]پشتیش باش به توفیق سخن
[M2]و آورش روی به تحقیق سخن
[A]
[B][M1]آب آن روضه دین افروزد
[M2]تاب این خرمن ایمان سوزد
[B][M1]در سخن نیست به زر کس محتاج
[M2]سکه زر ز سخن یافت رواج
[B][M1]ای بسا قفل درین کاخ دو در
[M2]که کلیدش نتوان ساخت ز زر
[B][M1]لب چو ز افسون سخن آرایند
[M2]آن گره در نفسی بگشایند
[B][M1]ای قوی ربقه اخلاص به تو
[M2]خلعت لطف سخن خاص به تو
[B][M1]بحر معنی ز سخن پر گهر است
[M2]هر یک آویزه گوش هنر است
[B][M1]در بلورین صدف چرخ کهن
[M2]نیست والاگهری به ز سخن
[B][M1]سخن آواز پر جبریل است
[M2]روح بخش از دم اسرافیل است
[B][M1]سخن از عرش برین آمده است
[M2]بهر پاکان به زمین آمده است
[B][M1]نیست در کان گهری بهتر ازان
[M2]یا در امکان هنری بهتر ازان
[B][M1]نامه کون به وی طی شده است
[M2]آدمی آدمی از وی شده است
[B][M1]فضل کلک و شرف نامه به اوست
[M2]عقل را گرمی هنگامه به اوست
[B][M1]گر نبودی سخن تازه رقم
[M2]نشدی لوح و قلم لوح و قلم
[B][M1]قلم و لوح به کار سخن اند
[M2]روز و شب نقش و نگار سخن اند
[B][M1]به سخن زنده شود نام همه
[M2]به سخن پخته شود خام همه
[B][M1]دل که لب تشنه به آب سخن است
[M2]پخته و خام خراب سخن است
[B][M1]طبع ما خرم از اندیشه اوست
[M2]خرم آن کس که سخن پیشه اوست
[B][M1]شب که از فکر سخن پشت خمیم
[M2]فرق را کرده رفیق قدمیم
[B][M1]حلقه خاتم صدقیم و یقین
[M2]دل نگین حرف سخن نقش نگین
[B][M1]گه کشد در ته ران مرکب جم
[M2]گه به روم آورد از هند حشم
[B][M1]گوش از آن کوکبه جم نگرد
[M2]چشم ازین غالیه هند چرد
[B][M1]زیر این دایره بی سر و بن
[M2]نتوان مدح سخن جز به سخن
[B][M1]مدح گویان که فلک معراج اند
[M2]گاه مدحت به سخن محتاج اند
[B][M1]جز سخن کو به غنا نامزد است
[M2]مدحت و مادح و ممدوح خود است
[B][M1]چون سخن راه سفر پیش گرفت
[M2]قوت و قوت همه از خویش گرفت
[B][M1]رخت بر راحله راز نهاد
[M2]پای بر طارم اعجاز نهاد
[B][M1]قیمت نرخ گرانان همه برد
[M2]نامه سحر بیانان بسترد
[B][M1]حامل سر ودیعت سخن است
[M2]رهبر راه شریعت سخن است
[B][M1]شرع دستور کمال از وی یافت
[M2]دست بر امن زوال از وی یافت
[B][M1]نکته اصل بیان کرده اوست
[M2]چشمه فرع روان کرده اوست
[B][M1]گلی از باغ وفا ریخته است
[M2]در نسیم نفس آویخته است
[B][M1]گوش را آمده بویش به مشام
[M2]سخنش کرده لب ناطقه نام
[B][M1]هست ازین گل چمن دل تازه
[M2]بلبل شوق بلند آوازه
[B][M1]ما که خجلت زده از روی وییم
[M2]رو درین باغچه بر بوی وییم
[B][M1]هست بر بوی وی این بالش ما
[M2]وز تک و پوی وی این نالش ما
[B][M1]جلوه حسن ز وصافی اوست
[M2]سکه عشق ز صرافی اوست
[B][M1]سخن آنجا که زند لاف ادب
[M2]خامشی از زر صامت چه عجب
[B][M1]مس او به ز زر ده دهی است
[M2]ذکر زر در ره او بیرهی است
[B][M1]سخن و سحر به یک آهنگ اند
[M2]زر و زرنیخ به هم یکرنگ اند
[B][M1]سخن از چشمه جان گیرد آب
[M2]زر رخشان ز شرر یابد تاب
[A]
[B][M1]ظلم حجاج به غایت چو رسید
[M2]تیغ بر تهمتی چند کشید
[B][M1]گنج ها زر به فدا آوردند
[M2]گنجشان خاک به سر بر کردند
[B][M1]هیچشان حیله گر سود نکرد
[M2]کارشان روی به بهبود نکرد
[B][M1]جلمه کردند سر اندر سر تیغ
[M2]سر نهادند در آبشخور تیغ
[B][M1]بجز آن بازپسین نکته گذار
[M2]که چو آمد به سرش نوبت کار
[B][M1]گفت کای داور فرمانفرمای
[M2]کار بر ما نه به احسان پیمای
[B][M1]ما تنی چند که از بیخردی
[M2]کار ما نیست بجز شغل بدی
[B][M1]نسپردیم ره احسان لیک
[M2]نزدی گام تو هم چندان نیک
[B][M1]از گنه گر چه بدی شیوه ماست
[M2]ترک احسان ز تو هم عین خطاست
[B][M1]چه ز ما رسم ستم ورزیدن
[M2]چه ز تو سر ز کرم پیچیدن
[B][M1]طبع حجاج ازان نکته شگفت
[M2]داد فرمان به خلاص وی و گفت
[B][M1]تف بر آن طایفه مرده دلان
[M2]در هوا و هوس افسرده دلان
[B][M1]که ازان قوم فرومایه کسی
[M2]بر نیاورد چنین خوش نفسی
[B][M1]کاش از اول ز تو بودی این کار
[M2]تا ز تو یافتی این کار قرار
[B][M1]کار هر یک ز تو سنجیده شدی
[M2]جرم هر یک به تو بخشیده شدی
[A]
[B][M1]ای زبان خرد از کنه تو بند
[M2]پایه قدر سخن از تو بلند
[B][M1]به خرد شرح کمالت نتوان
[M2]به سخن شکر نوالت نتوان
[B][M1]سخن از باغ جمالت وردیست
[M2]واندرین مرحله بادآوردیست
[B][M1]از گلی رونق باغی که شناخت؟
[M2]وز تفی نور چراغی که شناخت؟
[B][M1]به کزین زمزمه خاموش شویم
[M2]پای تا سر چو صدف گوش شویم
[B][M1]طبع جامی که ثناگستر توست
[M2]کمترین مرغ وفا پرور توست
[B][M1]هر طرف گر چه هوایی دارد
[M2]پای دل بسته به جایی دارد
[B][M1]عار دارد ز حدیث همه کس
[M2]بر زبان ذکر تو می خواهد و بس
[B][M1]رخت ازان دایره بیرون آرش
[M2]نطق ازین قافیه موزون دارش
[B][M1]به لبش خطبه افزونی ده
[M2]بر زرش سکه موزونی نه
[A]
[B][M1]ای به هر شاهد موزون مفتون
[M2]حالت از مشک خطان دیگرگون
[B][M1]هیچ شاهد چو سخن موزون نیست
[M2]سر خوبی ز خطش بیرون نیست
[B][M1]صبر ازو صعب و تسلی مشکل
[M2]خاصه وقتی که پی بردن دل
[B][M1]کشد از وزن به بر خلعت ناز
[M2]کند از قافیه دامانش طراز
[B][M1]پا به خلخال ردیف آراید
[M2]بر جبین خال خیال افزاید
[B][M1]رخ ز تشبیه دهد جلوه ما
[M2]ببرد عقل صد افتاده ز راه
[B][M1]مو به تجنیس ز هم بشکافد
[M2]خالی از فرق دو گیسو بافد
[B][M1]لب ز ترصیع گهر ریز کند
[M2]جعد مشکین گهرآویز کند
[B][M1]چشم از ابهام کند چشمک زن
[M2]فتنه در انجمن وهم فکن
[B][M1]بر سر چهره نهد زلف مجاز
[M2]شود از پرده حقیقت پرداز
[B][M1]چو بدین شکل به صد غنج و دلال
[M2]رو نماید ز شبستان مقال
[B][M1]گوش را حامله در سازد
[M2]صدف آسا ز گهر پر سازد
[B][M1]چشم را خرمن عنبر بخشد
[M2]به طبق غالیه تر بخشد
[B][M1]گه به تحمید شود نغمه سرای
[M2]گه ز توحید شود عقده گشای
[B][M1]گاه در صومعه خوشحالان
[M2]نکته گوید به لب قوالان
[B][M1]صوفی جان و جهان کرده وداع
[M2]گیرد از نکته او راه سماع
[B][M1]گاه دمساز شود با نی و چنگ
[M2]در خرابات برآرد آهنگ
[B][M1]مطرب مجلس مستان گردد
[M2]رهزن باده پرستان گردد
[B][M1]گاه غمنامه عاشق خواند
[M2]پیش معشوق موافق خواند
[B][M1]بر دلش تازه کند عهد قدیم
[M2]سازدش در حرم لطف مقیم
[B][M1]گه کند پرده معشوقی ساز
[M2]دهد از پرده معشوق آواز
[B][M1]پرده عاشق بیدل بدرد
[M2]پرده سان بر در معشوق برد
[B][M1]ما که از سحر سحر سازی او
[M2]وز شب شعبده پردازی او
[B][M1]غرق دریای تفکر شده ایم
[M2]تک نشین چون صدف در شده ایم
[B][M1]قوت جان قوت دل زو یابیم
[M2]گل درین مرکز گل زو یابیم
[B][M1]کحل دولت ز در او جوییم
[M2]نیست عیب از هنر او گوییم
[B][M1]گر چه بر بی هنران پرده در است
[M2]چشم بد دور که یکسر هنر است
[B][M1]ور چه جوینده هر نایابی
[M2]نکشد لب ز چنین جلابی
[B][M1]آن پر از جوهر قرآن مشتش
[M2]زان نیالوده به آن انگشتش
[B][M1]تا نه خلقی به گمان درمانند
[M2]کین دو گوهر مگر از یک کانند
[B][M1]بسمله تاج سر قرآن است
[M2]زانکه سنجیده بدین میزان است
[B][M1]وزن اگر موجب نقصان بودی
[M2]حرف موزون نه ز قرآن بودی
[B][M1]گر شکستی نشد از شعر درست
[M2]آن نه از وزن ز بی وزنی توست
[B][M1]چند باشی به زبان بیهده سنج
[M2]کشی از دست زبان بیهده رنج
[B][M1]شعر آبیست ز سرچشمه دل
[M2]سر چشمه شده آلوده به گل
[B][M1]گر نه سرچشمه ز گل پاک شود
[M2]چه عجب ز آب که گلناک شود
[B][M1]بایدت در سخن آسودگیی
[M2]پاک کن دل ز هر آلودگیی
[B][M1]تا درین مرحله مشغله ناک
[M2]پاک خیزد گهرت از دل پاک
[B][M1]پاکبازان همه خاک تو شوند
[M2]خازن گوهر پاک تو شوند
[B][M1]قدسیان طوف دیار تو کنند
[M2]تحفه نور نثار تو کنند
[A]
[B][M1]سعدی آن بلبل شیراز چمن
[M2]در گلستان سخن دستان زن
[B][M1]شد شبی بر شجر حمد خدای
[M2]از نوای سحری انوار قدم
[B][M1]بست بیتی ز دو مصراع به هم
[M2]هر یکی مطلع سحر نمای
[B][M1]جان ازان مژده جانان می یافت
[M2]بر خرد پرتو عرفان می تافت
[B][M1]عارفی زنده دلی بیداری
[M2]که نهان داشت به او انکاری
[B][M1]دید در خواب که درهای فلک
[M2]باز کردند گروهی ز ملک
[B][M1]رو نمودند ز هر در زده صف
[M2]هر یکی از نور نثاری بر کف
[B][M1]پشت بر گنبد خضرا کردند
[M2]رو درین معبد غبرا کردند
[B][M1]با دلی دستخوش خوف و رجا
[M2]گفت کای گرم روان تا به کجا
[B][M1]مژده دادند که سعدی به سحر
[M2]سفت در حمد یکی تازه گهر
[B][M1]چشم زخمی نرسد گر ز قضا
[M2]می سزد مرسله گوش رضا
[B][M1]نقد ما کان نه به مقدار وی است
[M2]بهر آن نکته ز اسرار وی است
[B][M1]خواب بین عقده انکار گشاد
[M2]رو بدان قبله احرار نهاد
[B][M1]به در صومعه شیخ رسید
[M2]از درون زمزمه شیخ شنید
[B][M1]که رخ از خون جگر تر می کرد
[M2]با خود آن بیت مکرر می کرد
[A]
[B][M1]ای سخن را چو گهر سنجیده
[M2]خلعت نظم در او پوشیده
[B][M1]کرده تمییز صحیحش ز سقیم
[M2]به ترازو زنی طبع سلیم
[B][M1]می کند وزن سخن نظم پرست
[M2]نه ترازوش پدیدار نه دست
[B][M1]طبع را دست و ترازو تو دهی
[M2]بر سخن قوت بازو تو دهی
[B][M1]اثر صنع بدیدن سهل است
[M2]زان به صانع نرسیدن جهل است
[B][M1]جامی غرق خجالت مانده
[M2]بر جبین آب خجالت رانده
[B][M1]نز گلش سبزه احسان خیزد
[M2]نز دلش نکته عرفان خیزد
[B][M1]گر چه روزی خور هر روزه توست
[M2]دست امید به دریوزه توست
[B][M1]فیضی از ابر یقین بر وی ریز
[M2]تا درین مدرسه وسوسه خیز
[B][M1]هر چه دریوزه ز جود تو کند
[M2]صرف برهان وجود تو کند
[A]
[B][M1]ای درین کارگه هوش ربای
[M2]روز و شب چشم نه و گوش گشای
[B][M1]نه به چشم تو ز دیدن اثری
[M2]نه به گوشت ز شنیدن خبری
[B][M1]نرگس این چمنی کز لب جوی
[M2]خوش نهاده ست نظر سوی به سوی
[B][M1]نه ز رخسار گلش دیداری
[M2]نه به سرو و سمنش بازاری
[B][M1]گل این باغچه ای کز سر شاخ
[M2]صبحدم گوش گشاده ست فراخ
[B][M1]نه ز بلبل شنود آوازی
[M2]نز لب غنچه نهانی رازی
[B][M1]نکنی گوش و نبینی چندین
[M2]کور و کر چند نشینی چندین
[B][M1]چند گاهی ره آگاهان گیر
[M2]ترک همراهی بیراهان گیر
[B][M1]پرده از چشم جهان بین کن باز
[M2]بنگر پیش و پس و شیب و فراز
[B][M1]بین که این دایره گردان چیست
[M2]دور او گرد تو جاویدان چیست
[B][M1]بر سرت چتر مرصع که فراشت
[M2]بر وی این نقش ملمع که نگاشت
[B][M1]مهر را نور ده روز که کرد
[M2]ماه را شمع شب افروز که کرد
[B][M1]کیست میزان ده دکان سپهر
[M2]کفه سازنده آن از مه و مهر
[B][M1]تا به میزان چو دکان آرایند
[M2]عمر بر خلق جهان پیمایند
[B][M1]کیست کز دست دل آتشناک
[M2]صبح چون اطلس کحلی زده چاک
[B][M1]سوزن و رشته ز خورشید اندوخت
[M2]وصله زرد قصب بر وی دوخت
[B][M1]کیست کز طاق فلک چون خم زد
[M2]زیر او چار گهر بر هم زد
[B][M1]چون گهرها به هم آمیخته شد
[M2]نو به نو صورتی انگیخته شد
[B][M1]ساخت گردآوری عالم را
[M2]خاتم جمله صور آدم را
[B][M1]بهر این کارگه خونخواره
[M2]نیست از کارگزاری چاره
[B][M1]عین ممکن به براهین خرد
[M2]نتواند که شود هست به خود
[B][M1]چون ز هستیش نباشد اثری
[M2]چون به هستی رسد از وی دگری
[B][M1]ذات نایافته از هستی بخش
[M2]چون تواند که بود هستی بخش
[B][M1]خشک ابری که بود ز آب تهی
[M2]ناید از وی صفت آب دهی
[B][M1]هر چه آن را بود از بود نشان
[M2]گر بود منحصر اندر امکان
[B][M1]لازم آید که نیاید به وجود
[M2]هیچ موجود درین عرصه بود
[B][M1]نقش بی خامه نقاش که دید
[M2]نغمه بی زخمه مطرب که شنید
[B][M1]ناید از ممکن تنها چون کار
[M2]حاجت افتاد به واجب ناچار
[B][M1]او به خود هست و جهان هست بدو
[M2]نیست دان هر چه نه پیوست بدو
[B][M1]جنبش از وی رسد این سلسله را
[M2]روی در وی بود این قافله را
[B][M1]چون خلد جنبش موریت به پشت
[M2]زود آری سوی آن مور انگشت
[B][M1]زان خلش هستی او را دانی
[M2]به سر انگشت ز پشتش رانی
[B][M1]باورت ناید کاندر ژنده
[M2]خلدت پشت نه زان جنبنده
[B][M1]عالم و این همه آثار در او
[M2]چرخ و این جنبش بسیار در او
[B][M1]پرده سازند و نو اگر پیوست
[M2]که پس پرده نواسازی هست
[B][M1]همه را جنبش و آرام ازوست
[M2]همه را دانه ازو دام ازوست
[B][M1]زوست جنبنده نه از باد درخت
[M2]زوست فرخنده نه از گردون بخت
[B][M1]او برد تشنگی تشنه نه آب
[M2]او دهد شادی مستان نه شراب
[B][M1]غنچه در باغ نخندد بی او
[M2]میوه بر شاخ نبندد بی او
[B][M1]کارگر او دگران آلت کار
[M2]کارگر یافتی آلت بگذار
[B][M1]کار او کارگر او آلت اوست
[M2]اوست مغز و دگران جمله چو پوست
[B][M1]مغزخواهی نظر از پوست ببند
[M2]مغز جویی نکند پوست پسند
[B][M1]حرف غیر از ورق دل بتراش
[M2]خاطر از ناخن فکرت مخراش
[B][M1]از همه ساده کن آیینه خویش
[M2]وز همه پاک بشو سینه خویش
[B][M1]تا شود گنج بقا سینه تو
[M2]غرق نور ازل آیینه تو
[B][M1]طی شود وادی برهان و قیاس
[M2]تو بمانی و دل دوست شناس
[B][M1]دوست آنجا که بود جلوه نمای
[M2]حجت عقل بود تفرقه زای
[B][M1]چون نماید به تو این دولت روی
[M2]رو در آن آر و به کس هیچ مگوی
[B][M1]زانکه از گوهر عرفان خالی
[M2]به بود کیسه استدلالی
[A]
[B][M1]فاضلی وادی برهان پیمای
[M2]در بیابان جدل جان فرسای
[B][M1]عمر در بحث و جدل طی کرده
[M2]پای یکران عمل پی کرده
[B][M1]نه دلش را ز طریقت نوری
[M2]نه سرش را ز حقیقت شوری
[B][M1]صوفیی دید ز آلایش پاک
[M2]زده در چهره آسایش خاک
[B][M1]ز ریاضت شده چون موی تنش
[M2]سر مویی نه سر خویشتنش
[B][M1]زان تقابل که میان شب و روز
[M2]هست با برد دی و حر تموز
[B][M1]شد به جنگاوریش شیر مصاف
[M2]زخم زن گشت به شمشیر خلاف
[B][M1]گفت کای روی تو چون خوی درشت
[M2]کرده بر صحبت دانایان پشت
[B][M1]با شناسایی خود ساخته ای
[M2]گو خدا را به چه بشناخته ای
[B][M1]گفت ازان فیض که هر لحظه ز غیب
[M2]ریزدم بر دل و جان پاک ز عیب
[B][M1]گر چه شد موج زنم خاطر ازان
[M2]هست گفتار زبان قاصر ازان
[B][M1]فاضلش گفت بدین کشف نهان
[M2]چون شوی قاید کوران جهان
[B][M1]گفت من غرق شناساوریم
[M2]نیست کاری به شناساگریم
[B][M1]هر که پی بر پی من بشتابد
[M2]هر چه من یافتم او هم یابد
[B][M1]کار من نیست که کس را به جدال
[M2]ره نمایم به خدای متعال
[A]
[B][M1]ای جهان از صفت ذات تو پر
[M2]عالم از حجت اثبات تو پر
[B][M1]هیچ جا نیست که غوغای تو نیست
[M2]پرتو روی دلارای تو نیست
[B][M1]تو چنین ظاهر و ما کور بصر
[M2]تو چنین حاضر و ما دور نگر
[B][M1]نور تو گر نبود ما چه کنیم
[M2]چشم بینا دل دانا چه کنیم
[B][M1]نیست از غایت کوته نظری
[M2]خبر ما ز تو جز بی خبری
[B][M1]گر چه جامی بود از بیخبران
[M2]چه شود گر به طفیل دگران
[B][M1]بخشی از هستی خویشش خبری
[M2]بندی از طاعت خویشش کمری
[B][M1]در دلش تخم هدایت کاری
[M2]بر گلش ابر عنایت باری
[B][M1]مهرش از مهره گل بگشایی
[M2]زنگش از چهره دل بزدایی
[B][M1]پا به کاشانه قربت نهیش
[M2]می ز میخانه وحدت دهیش
[A]
[B][M1]ای درین بتکده طبع فریب
[M2]برده غوغای بتان از تو شکیب
[B][M1]طبع را بند خرد بر پا نه
[M2]پای اندیشه درین غوغا نه
[B][M1]بنگر این انجم و مهر و مه را
[M2]بت ره گشته خلیل الله را
[B][M1]یافتندی به دلش راه قبول
[M2]گرنه بشکستیشان سنگ افول
[B][M1]سنگ بر بتکده آزر زن
[M2]در جهان صیت خلیلی افکن
[B][M1]تیز کن خنجر لابر سر لات
[M2]ببر از لات منی را ز منات
[B][M1]تاج عزت ز سر عزی کش
[M2]رخت طاعت به در مولاکش
[B][M1]ثنوی اهرمن و یزدان گوی
[M2]تافت از انجمن ایمان روی
[B][M1]عیسوی شد به سه گویی افزون
[M2]خیمه از ساحت دین زد بیرون
[B][M1]تو به صد بت چه به صد بلکه هزار
[M2]بلکه بیرون ز ترازوی شمار
[B][M1]کرده ای روی ولی هر نفسی
[M2]می پزی در ره ایمان هوسی
[B][M1]گاه گویی که من آن دریایم
[M2]که جهان را به گهر آرایم
[B][M1]دل صدف گوهر توحیدم در
[M2]گوش دهر از در توحیدم پر
[B][M1]گاه گویی که من آن گلزارم
[M2]که دهد بر گل عرفان خارم
[B][M1]هر که یابد ز گل من بویی
[M2]بوی عرفان دهد از هر مویی
[B][M1]به زبان می زنی این لاف ولی
[M2]نیست بر موجب اینت عملی
[B][M1]هر چه تقریر تو ترتیب کند
[M2]صورت حال تو تکذیب کند
[B][M1]هر چه یابد ز مقال تو فروغ
[M2]سازدش حال تو مطعون به دروغ
[B][M1]نیست این راستی و راستروی
[M2]که چنان راست که گویی نشوی
[B][M1]راه رو پس سخن راه بگوی
[M2]آنچه خواهی بشو آنگاه بگوی
[B][M1]دل نکرده ز دورویی صافی
[M2]چه ز یکرویی وحدت لافی
[B][M1]دیده بر شاهد وحدت بگشای
[M2]وز دورویی و دو گویی باز آی
[B][M1]سهل باشد که ز ماهی تا ماه
[M2]بر تو باشند درین نکته گواه
[B][M1]گر چه قولت دم اقرار زند
[M2]فعل تو نعره انکار زند
[B][M1]از محیط فلک و اوج سماک
[M2]تا حضیض سمک و مرکز خاک
[B][M1]بین مرتب شده اجرام که هست
[M2]وین همه جنبش و آرام که هست
[B][M1]شکل و ترتیب فلک بر یک حال
[M2]دور سیر همه بر یک منوال
[B][M1]یکی از صورت خود ناگشته
[M2]یکی از گردش خود نگذشته
[B][M1]متفق وضع دوایر با هم
[M2]منتظم سلک عناصر با هم
[B][M1]همه بر یک صفت و یک آیین
[M2]هیچ زیرین نشده بالایین
[B][M1]سال و مه روز و شب و شام و سحر
[M2]یک به یک گرم رو و تیز گذر
[B][M1]تا به آمد شد خود در گروند
[M2]بر یکی قاعده آیند و روند
[B][M1]چار فصلی که به هر سال در است
[M2]به همین رسم و روش رهسپر است
[B][M1]این موالید سه گانه که جهان
[M2]پر از آنهاست چه پیدا چه نهان
[B][M1]نوع نوعش نه کم آید نه فزون
[M2]از نهانخانه ابداع برون
[B][M1]کارگاهی به چنین ضبط و نسق
[M2]کار یک کارگزارست الحق
[B][M1]کشور آباد نگردد به دو شاه
[M2]بشکند از دو سپهدار سپاه
[B][M1]از دو بانو چو شود آشفته
[M2]خانه امید مدارش رفته
[B][M1]رنج طفل است ادای دو ادیب
[M2]مرگ رنجور دوای دو طبیب
[A]
[B][M1]داشت آن شاه به بالین دو حکیم
[M2]هر دو دانا و خردمند و کریم
[B][M1]لبشان با دم عیسی همدم
[M2]کفشان راحت هر رنج و الم
[B][M1]دست هر یک چو به نبض آوردی
[M2]دستگیری ضعیفان کردی
[B][M1]شاه بیمار ز تغییر مزاج
[M2]وان دو در کار به تدبیر علاج
[B][M1]لیک همپیشگی و همکاری
[M2]زد بر ایشان ره دولتیاری
[B][M1]هر چه این گفتی آن وا دادی
[M2]هر چه آن بستی این بگشادی
[B][M1]روز صحت شد از ایشان تاریک
[M2]شب تار اجل آمد نزدیک
[B][M1]شاه را بود وزیری زیرک
[M2]آن تعصب چو بدید از هر یک
[B][M1]حیله ای کرد به دانایی ساز
[M2]کان دو دانا به یکی آمد باز
[B][M1]زان یکی شاه چو شد چاره پذیر
[M2]قصه را کرد بر او عرضه وزیر
[B][M1]گفت ای از تو زیانم همه سود
[M2]این خیالت ز کجا روی نمود
[B][M1]گفت از آنجا که به ما گفت خدای
[M2]که عمارتگر این طرفه سرای
[B][M1]گر به فرض از یکی افزون بودی
[M2]هر دمش حال دگرگون بودی
[B][M1]طشت خورشید ز بام افتادی
[M2]کار گردون ز نظام افتادی
[B][M1]زاده خاک دگر خاک شدی
[M2]خاک چون گرد بر افلاک شدی
[B][M1]تیز کردی به عدم جمله قدم
[M2]بلکه سر بر نزدندی ز عدم
[A]
[B][M1]ای به توحید تو هر ذره گواه
[M2]نیست یک ذره به توحید تو راه
[B][M1]در رهت ذره ناچیز شدیم
[M2]کمتر از ذره بسی نیز شدیم
[B][M1]ما و بی حاصلی و نومیدی
[M2]که نه فضل تو کند خورشیدی
[B][M1]جست و جوی تو قرار از ما برد
[M2]ضعف تن قوت کار از ما برد
[B][M1]قوتی بخش که کاری بکنیم
[M2]به حریم تو گذاری بکنیم
[B][M1]جامی از کارگزاری مانده
[M2]نامه بیهده کاری خوانده
[B][M1]می کند از تو طلب قوت کار
[M2]تا شود در طلبت کارگزار
[B][M1]قوت کارگزاریش بده
[M2]سکه پاک عیاریش بده
[B][M1]نقد دین از غش و غل پاکش کن
[M2]دل ز آلایش گل پاکش کن
[B][M1]شد پریشان ز دو بینی کارش
[M2]روی در قبله وحدت دارش
[A]
[B][M1]بعد ازان مرغ ظهورش پر و بال
[M2]زد ز ارواح به اقلیم مثال
[B][M1]وز مثالش به حس افتاد گذر
[M2]یافت مس حس ازو رونق زر
[B][M1]نه فلک بر ورق حس بنگاشت
[M2]هر فلک دوره دایم برداشت
[B][M1]زیر آن ز آب و گل و آتش و باد
[M2]چار در خانه آغاز نهاد
[B][M1]ساخت در وی پی نیکو بختی
[M2]از موالید سه پایه تختی
[B][M1]آن نکوبخت ازان تخت بلند
[M2]چشم بینش به چپ و راست فکند
[B][M1]دید و دانست که موجود یکیست
[M2]در همه شاهد و مشهود یکیست
[B][M1]اوست در صورت لیلی ظاهر
[M2]اوست از دیده مجنون ناظر
[B][M1]زده از پیرهن یوسف سر
[M2]بوی او داده به یعقوب بصر
[B][M1]هر چه او نیست نه مغز است نه پوست
[M2]همه هیچند همین اوست که اوست
[B][M1]ژرف بحریست پر از آب حیات
[M2]موج زن آمده از کل جهات
[B][M1]پر هوا جام حبابش خوانند
[M2]بر هوا چتر سحابش خوانند
[B][M1]در صدف ریخت نم نیسان است
[M2]منعقد گشت در غلطان است
[B][M1]نامور هست یکی وقت شمار
[M2]نامهاش آمده افزون ز هزار
[B][M1]آنچه بر وحدت ذات است مقیم
[M2]از دو نامش نتوان ساخت دو نیم
[B][M1]یک شود دیده یک بین بگشای
[M2]وز دو نامی به دو نیمی مگرای
[B][M1]بین یکی علم و عیان در وی گم
[M2]اسم و رسم دو جهان در وی گم
[B][M1]در همه بر صفت یکتایی
[M2]مانده پوشیده ز بس پیدایی
[B][M1]گر به فرض از همه اعیان جهان
[M2]ماند آن نور یکی لحظه نهان
[B][M1]همه اعیان به عدم باز روند
[M2]وز عدم واقف این راز شوند
[B][M1]تیزبین گرددشان چشم شهود
[M2]غرقه گردند به دریای وجود
[B][M1]ای درین خوابگه خفته دلان
[M2]جمع ناگشته چو آشفته دلان
[B][M1]زیر این پرده کحلی مه و سال
[M2]مانده در تفرقه خواب و خیال
[B][M1]لعبتانی که بدین پرده درند
[M2]که ازین پرده چنین جلوه گرند
[B][M1]گر چه بس عشوه ده و طنازند
[M2]پرده وحدت لعبت بازند
[B][M1]این همه لعبت و لعبت سازی
[M2]وین به صد شعبه لعبت بازی
[B][M1]نیست جز در نظر خواب آلود
[M2]جلوه گر گشته خیالی بی بود
[B][M1]چند خرسند نشینی به خیال
[M2]هان و هان دیده خود نیک بمال
[B][M1]بو کزین خواب چو بیدار شوی
[M2]خارق پرده پندار شوی
[B][M1]گرددت تیز نظر چشم شهود
[M2]بر تو مکشوف شود سر وجود
[B][M1]وحدتی بینی خالی ز دویی
[M2]ظاهر از کسوت مایی و تویی
[B][M1]هستی ساده ز هر نام و نشان
[M2]برتر از مرتبه علم و عیان
[B][M1]در همه ساری بی وهم حلول
[M2]سریانی نه حد فهم عقول
[B][M1]وز همه عاری بی نقص زوال
[M2]منتقل ناشده از حال به حال
[B][M1]جلوه اولش از حضرت ذات
[M2]بود بر خویش به اسما و صفات
[B][M1]ذات ساذج چو به اوصاف و نعوت
[M2]یافت در مرتبه علم ثبوت
[B][M1]دید در خود همه بیش و کم را
[M2]شد حقایق صور عالم را
[B][M1]وان حقایق ز درون عکس انداخت
[M2]علم کثرت اعیان افراخت
[B][M1]شد ز هر عکس در آیینه ذات
[M2]ذات یک عین ز اعیان ذوات
[B][M1]اولا گشت ز تکرار عکوس
[M2]مرتبه مرتبه ارواح نفوس
[A]
[B][M1]داشت غوکی به لب بحر وطن
[M2]دایم از بحر همی راند سخن
[B][M1]روز و شب قصه دریا گفتی
[M2]گوهر مدحت دریا سفتی
[B][M1]گفتی از بحر پدید آمده ایم
[M2]زو درین گفت و شنید آمده ایم
[B][M1]دل ازو گوهر دانایی یافت
[M2]تن ازو دست توانایی یافت
[B][M1]هر کجا می نگرم اوست همه
[M2]هر طرف می گذرم اوست همه
[B][M1]ماهیی چند رسیدند آنجا
[M2]وز وی آن قصه شنیدند آنجا
[B][M1]عشق بحر از دلشان سر بر زد
[M2]آتش شوق به جانشان در زد
[B][M1]پای تا سر همگی پای شدند
[M2]در طلب مرحله پیمای شدند
[B][M1]برگرفتند تک و پوی نیاز
[M2]بحر جویان چه نشیب و چه فراز
[B][M1]گاه در تگ چو صدف جا کردند
[M2]گه چو خس رو به کنار آوردند
[B][M1]نه نشان یافت شد از بحر به نام
[M2]می نهادند به نومیدی گام
[B][M1]از قضا صیدگری دام نهاد
[M2]راهشان بر گذر دام فتاد
[B][M1]یکسر آن جمع به دام افتادند
[M2]تن به جان دادن خود در دادند
[B][M1]صیدگر برد سوی ساحلشان
[M2]ساخت بر خشک زمین منزلشان
[B][M1]چند تن کوشش و جنبش کردند
[M2]خز خزان راه به بحر آوردند
[B][M1]نیم مرده چو رسیدند به بحر
[M2]جام مقصود کشیدند به بحر
[B][M1]دانش و بینششان روی نمود
[M2]کانچه می داد نشان غوک چه بود
[B][M1]زنده در بحر شهود آسودند
[M2]غرقه بودند در آن تا بودند
[A]
[B][M1]ای پر از فیض وجود تو جهان
[M2]غرق نور تو چه پیدا چه نهان
[B][M1]مایه صورت و معنی همه تو
[M2]با همه بی همه تو ای همه تو
[B][M1]بی نصیب از تو نه چند است و نه چون
[M2]خالی از تو نه درون است و نه برون
[B][M1]متحد اولی و آخریت
[M2]متفق باطنی و ظاهریت
[B][M1]کرده ای در همه اضداد ظهور
[M2]هیچ ضد نیست ز نزدیک تو دور
[B][M1]جامی از هستی خود پاک شده
[M2]در ره فقر و فنا خاک شده
[B][M1]در بقای تو فنا می خواهد
[M2]وز فنا در تو بقا می خواهد
[B][M1]از خود و کار خودش فانی دار
[M2]وان فنا را به وی ارزانی دار
[B][M1]چون فنا شد به بقایش برسان
[M2]بر سر صدر صفایش بنشان
[B][M1]کن به صافی صفتان رهبریش
[M2]متصف دار به صوفیگریش
[A]
[B][M1]ای به صوفیگری آوازه بلند
[M2]کرده زین شغل به آوازه پسند
[B][M1]دل چو خم چند بر آوازه نهی
[M2]ناید آوازه جز از خم تهی
[B][M1]چون دهد کوس برون بانگ ز پوست
[M2]بانگ او شاهد بی مغزی اوست
[B][M1]نیستی صوفی ازین نام چه سود
[M2]دعوی پختگی از خام چه سود
[B][M1]کی سیاهی شود از زنگی دور
[M2]گر چه خوانند به نامش کافور
[B][M1]جامه فوطه چه پوشی چو مگس
[M2]پر به هر خوان چه گشایی ز هوس
[B][M1]طوطی قدسی و از هیچ کسی
[M2]می زنی پر به هوای مگسی
[B][M1]دین که صد پاره ز بی باکی توست
[M2]نکندش خرقه صد پاره درست
[B][M1]چاک در تارکت از تیغ حسود
[M2]بخیه بر پاشنه موزه چه سود
[B][M1]گردی انداخته سجاده به دوش
[M2]گرد بازار چو سجاده فروش
[B][M1]لیک بازاریگان دیده ورند
[M2]صد ازین جنس به یک جو نخرند
[B][M1]در ره اهل دل از همت پست
[M2]جز عصا نیست تو را هیچ به دست
[B][M1]آن که در چه فتد از لغزش پا
[M2]دستگیریش نیاید ز عصا
[B][M1]هست مسواک به کف سوهانت
[M2]کز طمع تیز کند دندانت
[B][M1]ترسم از بیخ برد چون شجره
[M2]تیز دندانیت آخر چو اره
[B][M1]رشته سبحه برانگشت مپیچ
[M2]که ازان حلقه برون ناید هیچ
[B][M1]مهره ای چند بود بی سر و بن
[M2]کف ازان طاسچه نرد مکن
[B][M1]تات ازان چشم بود بست و گشاد
[M2]هرگزت رو ندهد نقش مراد
[B][M1]گر حساب حسناتت هوس است
[M2]عقد انگشت تو تسبیح بس است
[B][M1]چون زنان موی به صد رعنایی
[M2]ریشت از شانه زدن آرایی
[B][M1]شانه بفکن چو نیی مردانه
[M2]که به این دست جدا از شانه
[B][M1]جمعی از نان لبی آورده به چنگ
[M2]همچو دندان پی آن صف زده تنگ
[B][M1]بهر کم بهره ای آن هم نه حلال
[M2]در زنی سر به میانشان چو خلال
[B][M1]دستت از حرص و شره کوته کن
[M2]در صف اهل قناعت ره کن
[B][M1]نیست زیبنده درین دیر مجاز
[M2]آستین کوتهی از دست دراز
[B][M1]ذوق صوفیگری ار هست تو را
[M2]باید از خویش نظر بست تو را
[B][M1]صوفی آنست که از خود رسته ست
[M2]ز نکو جسته و از بد رسته ست
[B][M1]بند هستی و ز هستی ساده
[M2]زاده کون و ز کون آزاده
[B][M1]با اضافت ز اضافت بیرون
[M2]در مسافت ز مسافت بیرون
[B][M1]در مکان نی و مکان از وی پر
[M2]در زمان نی و زمان از وی پر
[B][M1]ابدش را به ازل جنگی نه
[M2]ازلش را ز ابد ننگی نه
[B][M1]نه ز ادوار در او تأثیری
[M2]نه در اطوار ازو تغییری
[B][M1]گر حضیض سمک و اوج سما
[M2]وانچه محصور بود بینهما
[B][M1]گیرد اندر دل پاکش خانه
[M2]نکند احساس که هست آن یا نه
[B][M1]دل او موج زنان دریاییست
[M2]کش فزون از دو جهان پهناییست
[B][M1]هفت دریا چو یکی شبنم ازوست
[M2]بلکه یک در کره عالم ازوست
[B][M1]گنج عرفان بودش حاصل کسب
[M2]قبله اش نیست بجز ذات فحسب
[B][M1]جلوه گر گشته بر او وحدت ذات
[M2]نکشد رنج تقابل ز صفات
[B][M1]پیش او لطف همان قهر همان
[M2]نوشداروش همان زهر همان
[A]
[B][M1]پورعمران به دلی غرقه نور
[M2]می شد از بهر مناجات به طور
[B][M1]دید در راه سر دوران را
[M2]قاید لشکر مهجوران را
[B][M1]گفت کز سجده آدم ز چه روی
[M2]تافتی روی رضا راست بگوی
[B][M1]گفت عاشق که بود کامل سیر
[M2]پیش جانان نبرد سجده غیر
[B][M1]گفت موسی که به فرموده دوست
[M2]سر نهد هر که به جان بنده اوست
[B][M1]گفت مقصود ازان گفت و شنود
[M2]امتحان بود محب را نه سجود
[B][M1]گفت موسی که اگر حال این است
[M2]لعن و طعن تو چراش آیین است
[B][M1]بر تو چون از غضب سلطانی
[M2]شد لباس ملکی شیطانی
[B][M1]گفت کین هر دو صفت عاریتند
[M2]مانده از ذات به یک ناحیتند
[B][M1]گر بیاید صد ازین یا برود
[M2]حال ذاتم متغیر نشود
[B][M1]ذات من بر صفت خویشتن است
[M2]عشق او لازمه ذات من است
[B][M1]تاکنون عشق من آمیخته بود
[M2]در عرضهای من آویخته بود
[B][M1]داشت بخت سیه و روز سفید
[M2]هر دمم دستخوش بیم و امید
[B][M1]این دم از کشمکش آن رستم
[M2]پس زانوی وفا بنشستم
[B][M1]لطف و قهرم همه یکرنگ شده ست
[M2]کوه و کاهم همه همسنگ شده ست
[B][M1]عشق شست از دل من نقش هوس
[M2]عشق با عشق همی بازم و بس
[A]
[B][M1]ای صفاتت حجب وحدت ذات
[M2]جلوه گر ذات تو ز اسما و صفات
[B][M1]آشکارا به جهان غیر تو کیست
[M2]زیر این پرده نهان غیر تو کیست
[B][M1]باطن عالم و ظاهر همه تو
[M2]غایب از دیده و حاضر همه تو
[B][M1]فضل تو شامل هر ناکس و کس
[M2]همه را روی به سوی تو و بس
[B][M1]جامی از جمله کسان ناکستر
[M2]وز همه بازپسان واپستر
[B][M1]می نهد در ره تو روی نیاز
[M2]بی نیازش ز همه کار بساز
[B][M1]سر ز هر راه بگردان او را
[M2]سر بنه در ره مردان او را
[B][M1]از همه وسوسه ها پاکش کن
[M2]در ره اهل طلب خاکش کن
[B][M1]لنگی از پای ارادت ببرش
[M2]ده به اقلیم سعادت گذرش
[B][M1]بخشش از حسن ارادت کیشی
[M2]بر همه اهل ارادت بیشی
[A]
[B][M1]ای درین دامگه وهم و خیال
[M2]مانده در ربقه عادت همه سال
[B][M1]حق که منشور سعادت داده ست
[M2]در خلاف آمد عادت داده ست
[B][M1]چند سر در ره عادت باشی
[M2]تارک تاج سعادت باشی
[B][M1]کرده ای عادت و خو پرده خویش
[M2]باز کن خوی ز خو کرده خویش
[B][M1]دیده کز بهر صنایع باشد
[M2]تا دلیل ره صانع باشد
[B][M1]منظر شاهد رعنا سازی
[M2]با رخش نرد تماشا بازی
[B][M1]گوش کامد پی قرآن شنوی
[M2]تا به فرموده یزدان گروی
[B][M1]روزن بانگ نی و چنگ کنی
[M2]به سماع غزل آهنگ کنی
[B][M1]دست دادند که بی رنج و ملال
[M2]سازیش آبله از کسب حلال
[B][M1]نه که از جام شوی باده گسار
[M2]داریش بر کف دست آبله وار
[B][M1]پات دادند که از راه وفا
[M2]آوری رو به صف اهل صفا
[B][M1]نه که دین در ره آفات نهی
[M2]پا به میدان خرابات نهی
[B][M1]لب و دندان و زبانت دادند
[M2]قوت نطق و بیانت دادند
[B][M1]تا شوی بر نهج صدق و صواب
[M2]متکلم به اسالیب خطاب
[B][M1]نه که بیهوده سخن سنج شوی
[M2]خلق را مایه صد رنج شوی
[B][M1]آنچه گفتم همه عادات بد است
[M2]که نه شایسته دین و خرد است
[B][M1]به کز اینها همه پیوند گشای
[M2]آوری روی ارادت به خدای
[B][M1]هست ارادت بر هر آزاده
[M2]ترک ما کان علیه العاده
[B][M1]ای خوش آن وقت که بی فکر و نظر
[M2]بر زند خواستی از جان تو سر
[B][M1]کوه اگر بر تو کشد تیغ به جنگ
[M2]با مرصع کمر از دم پلنگ
[B][M1]دست خود در کمر آری با کوه
[M2]در دلت ناید ازو هیچ شکوه
[B][M1]همچو خورشید که نبود میغش
[M2]خویش را عور زنی بر تیغش
[B][M1]خون لعل از جگرش بگشایی
[M2]نقد کان از کمرش بربایی
[B][M1]بلکه چون کبک نهی پا به سرش
[M2]وز لگدکوب کنی پی سپرش
[B][M1]ور رسد بادیه ژرف به پیش
[M2]فسحت آن ز دل عارف بیش
[B][M1]گردبادش به فلک سوده کلاه
[M2]گشته گوی کلهش قبه ماه
[B][M1]خار آن دشنه بیدادگران
[M2]خاک آن تشنه خونین جگران
[B][M1]کوه با صرصر آن ریگ نمای
[M2]ریگ چون اخگر سوزان ته پای
[B][M1]به هوایش چو کند مرغ گذر
[M2]همچو پروانه فتد سوخته پر
[B][M1]بگذری از سر آن همچو سحاب
[M2]از مژه بر تف آن ریزان آب
[B][M1]ور بگیرد ره تو دریایی
[M2]قله موج به گردون سایی
[B][M1]جرم سیاره چو گوهر در وی
[M2]ماهی چرخ شناور در وی
[B][M1]غوک آن پنجه زنان با خرچنگ
[M2]گام اول ز وی و کام نهنگ
[B][M1]زان کنی همچو صبا زود گذار
[M2]نکنی لب تر ازان کشتی وار
[B][M1]هر چه القصه شود بند رهت
[M2]روی برتابد ازین قبله گهت
[B][M1]یک به یک را ز میان برداری
[M2]قدم صدق به جان برداری
[B][M1]تا نهی بزم به خلوتگه راز
[M2]چنگ وحدت ز نوای تو به ساز
[B][M1]ور بود تار ارادت ز تو سست
[M2]سازش اندر قدم پیر درست
[B][M1]باز در خواهش او خواهش خویش
[M2]روز در افزونیش از کاهش خویش
[B][M1]باش پیش رخش آیینه صاف
[M2]بر تراش از دل خود زنگ خلاف
[B][M1]شو سمندر چو فروزد آتش
[M2]باش در آتش او خرم و خوش
[A]
[B][M1]صادقی را غم شبگیر گرفت
[M2]صبحدم دست یکی پیر گرفت
[B][M1]کمر خدمت او ساخت کمند
[M2]بهر معراج مقامات بلند
[B][M1]پیر روزی دم عرفان می زد
[M2]گوی اسرار به چوگان می زد
[B][M1]سامعان جمله سرافکنده به پیش
[M2]از ره گوش برون رفته ز خویش
[B][M1]آمد آن طالب صادق به حضور
[M2]که به فرموده ات ای چشمه نور
[B][M1]خشک و تر هیمه همه سوخته شد
[M2]تا تنوری عجب افروخته شد
[B][M1]بعد ازین کار چه و فرمان چیست
[M2]آنچه مکنون ضمیر است آن چیست
[B][M1]پیر مشغول سخن بود بسی
[M2]در جوابش نزد اصلا نفسی
[B][M1]کرد آن نکته مکرر دو سه بار
[M2]پیر زد بانگ که ای نکته گذار
[B][M1]چند با ما کنی الحاح چنین
[M2]رو در آن آتش سوزان بنشین
[B][M1]باز دریای صفا پیر کهن
[M2]موج زن گشت به تحقیق سخن
[B][M1]موج آن بحر به آخر چو رسید
[M2]یادش آمد ز مقامات مرید
[B][M1]گفت خیزید که آن نادره فن
[M2]کرده در آتش سوزانش وطن
[B][M1]زانکه عقد دل او نیست گزاف
[M2]با من آنسان که کند قصد خلاف
[B][M1]یافتندش چو زر پاک عیار
[M2]کرده در آتش سوزنده قرار
[B][M1]آتشش شعله زنان از همه سوی
[M2]بر تنش کج نشده یک سر موی
[A]
[B][M1]ای دل اهل ارادت به تو شاد
[M2]به تو نازم که مریدی و مراد
[B][M1]مرد تلوین تو را تمکین نیست
[M2]شوق مسکین تو را تسکین نیست
[B][M1]خواهش از جانب ما نیست درست
[M2]هر چه هست از طرف توست نخست
[B][M1]تا به ناخواست دهی کاهش ما
[M2]هیچ سودی ندهد خواهش ما
[B][M1]ور به ما خواهش تو راست شود
[M2]مو به مو بر تن ما خواست شود
[B][M1]دولت نیک سرانجامی را
[M2]گرم کن ز آتش خود جامی را
[B][M1]در دلش از تف آن شعله فروز
[M2]هر چه غیر تو بود جمله بسوز
[B][M1]بو که بی درد سر خامی چند
[M2]پا ز سر کرده رود گامی چند
[B][M1]ره به سر منزل مقصود برد
[M2]پی به بیغوله نابود برد
[B][M1]ور زند آتش هستی تابی
[M2]ریزد از توبه بر آتش آبی
[A]
[B][M1]پیش ازان کایدت این واقعه پیش
[M2]به که از توبه کنی چاره خویش
[B][M1]دامن از نفس و هوا درچینی
[M2]پس زانوی وفا بنشینی
[B][M1]هر چه بد باشد ازان بازآیی
[M2]عقد اصرار ز دل بگشایی
[B][M1]زانچه بگذشت پشیمان باشی
[M2]اشک اندوه ز مژگان پاشی
[B][M1]ره به سر حد خطا کم سپری
[M2]سوی اقلیم جفا کم گذری
[B][M1]گل این باغ همه یکرنگ است
[M2]بانگ مرغانش به یک آهنگ است
[B][M1]میوه کامسال ز شاخش چینی
[M2]بر همان صورت پارش بینی
[B][M1]بوی آنه هست همان رنگ همان
[M2]به کمال خودش آهنگ همان
[B][M1]پار خوش بود به چشم و دل تو
[M2]چیست امسال ازان حاصل تو
[B][M1]باشد اندر نظر نکته شناس
[M2]سال دیگر به همین طرز و قیاس
[B][M1]نیست در کار ز تکرار بزه
[M2]لیکن آن می برد از کار مزه
[B][M1]چند باشی ز معاصی مزه کش
[M2]توبه هم بی مزه ای نیست بچش
[B][M1]ملک از وصمت عصیان پاک است
[M2]دیو کافر منش و بی باک است
[B][M1]نکند طبع ملک میل گناه
[M2]ناید از توبه گری دیو به راه
[B][M1]خاصه آدمی آمد توبه
[M2]مایه محرمی آمد توبه
[B][M1]گرت از نسبت آدم نه اباست
[M2]ربنا گو و ظلمنات کجاست
[B][M1]چهره پر گرد کن از خاک نیاز
[M2]مژه از خون جگر رنگین ساز
[B][M1]جامه خود چو فلک زن در نیل
[M2]به درون شعله فکن چون قندیل
[B][M1]دیده را سرمه بیداری کش
[M2]رخت در زاویه خواری کش
[B][M1]فرش آن زاویه خاکستر کن
[M2]جا در او با دل چون اخگر کن
[B][M1]سینه از ناخن حسرت بخراش
[M2]حرف میل گنه از دل بتراش
[B][M1]دست بردار به درگاه خدای
[M2]کای خطابخش خطاگر بخشای
[B][M1]گریه و زاری و خواریم نگر
[M2]بر جگر ناوک کاریم نگر
[B][M1]آتش افکند به دل آوخ من
[M2]بس بود آتش دل دوزخ من
[B][M1]ز آتش دل شده ام گرم نفس
[M2]در گنه سوزیم این آتش بس
[B][M1]زین قبل گرد تواضع می تن
[M2]در زاری و تضرع می زن
[B][M1]بو که در دل کند اینت اثری
[M2]وا شود بر رخت از توبه دری
[B][M1]ور نه دریوزه کنان از زن و مرد
[M2]بر در هر کس و ناکس می گرد
[B][M1]درد دل می کن و همت می خواه
[M2]تا ازین ورطه برون آری راه
[B][M1]ای بسا شیر ز عجز آمده تنگ
[M2]کش شود صید نما روبه لنگ
[B][M1]وی بسا مرد فرومانده به جای
[M2]کش کشد پیرزنی خار ز پای
[B][M1]ای رقم کرده تو حرف گناه
[M2]نامه عمرت ازین حرف سیاه
[B][M1]گر نیی خامه سیهکاری چند
[M2]بهر هر حرف نگونساری چند
[B][M1]وای اگر عهد بقا پشت دهد
[M2]مرگ بر حرف تو انگشت نهد
[B][M1]گسترد دست اجل مهد فراق
[M2]وز فزع ساق تو پیچد بر ساق
[B][M1]دوستان نغمه غم ساز کنند
[M2]دشمنان خرمی آغاز کنند
[B][M1]وارثان حلقه به گرد سر تو
[M2]حلقه کوبان ز طمع بر در تو
[B][M1]از برون سو به تو گریان نگرند
[M2]وز درون خرم و خندان گذرند
[B][M1]هیچ تن را سر سودای تو نی
[M2]هیچ کس را غم فردای تو نی
[A]
[B][M1]می شد اندر حشم حشمت و جاه
[M2]پادشاوار وزیری در راه
[B][M1]گرد او حلقه مرصع کمران
[M2]موکبش ناظم عالی گهران
[B][M1]دیدن حشمت او باده اثر
[M2]چشم نظارگیان مست نظر
[B][M1]هر که آن دولت و شوکت نگریست
[M2]بانگ برداشت که این کیست این کیست
[B][M1]بود چابک زنی آنجا حاضر
[M2]گفت تا چند که این کیست آخر
[B][M1]رانده ای از حرم قرب خدای
[M2]کرده در کوکبه دوران جای
[B][M1]خورده از شعبده دهر فریب
[M2]مبتلا گشته به این زینت و زیب
[B][M1]زیر این دایره پر خم و پیچ
[M2]مانده ای از همه محروم به هیچ
[B][M1]آمد آن زمزمه در گوش وزیر
[M2]داشت در سینه دلی پند پذیر
[B][M1]بر هدف کارگر آمد تیرش
[M2]صید شد کوه سپر نخجیرش
[B][M1]همه اسباب وزارت بگذاشت
[M2]به حرم راه زیارت برداشت
[B][M1]بود تا بود در آن پاک حریم
[M2]همچو پاکان به دل پاک مقیم
[B][M1]ای خوش آن جذبه که ناگاه رسید
[M2]زخم آن بر دل آگاه رسید
[B][M1]صاحب جذبه ز خود باز رهد
[M2]وز بد و نیک خرد باز رهد
[B][M1]جای در کعبه امید کند
[M2]روی در قبله جاوید کند
[A]
[B][M1]ای ز هر رو همه را روی به تو
[M2]روی هر ذره ز هر سوی به تو
[B][M1]کار ما چیست گنه ورزیدن
[M2]عادت تو گنه آمرزیدن
[B][M1]توبه از بنده بود سست نهاد
[M2]توبه آنست کش از توست گشاد
[B][M1]بار نه بار فکن هر دو تویی
[M2]توبه ده توبه شکن هر دو تویی
[B][M1]هر که شد گمشده تیه گناه
[M2]جز به توبه نشود روی به راه
[B][M1]جامی گمشده را بخش نجات
[M2]توبه روزی کن و بر توبه ثبات
[B][M1]نخوت توبه برون بر ز سرش
[M2]دیدن توبه بپوش از نظرش
[B][M1]پیش آن دیده که روشن نظر است
[M2]دیدن توبه گناه دگر است
[B][M1]می زند این همه از هستی سر
[M2]کس نخورد از شجر هستی بر
[B][M1]از ورع هر که زبردستی یافت
[M2]پنجه زورور هستی تافت
[A]
[B][M1]ای که بهر شکمت گردن آز
[M2]سوی کاسه چو صراحیست دراز
[B][M1]چون خم باده همین داری کام
[M2]که کنی پر شکم خود ز حرام
[B][M1]در نماز چه شد از پشت خم است
[M2]چون تو را قبله همت شکم است
[B][M1]چون به کامت ز ورع نیست مزه
[M2]لقمه را از مزه پرسی نه بزه
[B][M1]هر چه بر سفره و خوان تو نهند
[M2]هر چه در کام و دهان تو نهند
[B][M1]بخوری خواه کدر خواه صفی
[M2]گاو و خر نیست بدین خوش علفی
[B][M1]مرغ باید که مسمن باشد
[M2]صحن ازو چشمه روغن باشد
[B][M1]هیچ غم نیست گرش غصب کنان
[M2]شحنه ده کشد از بیوه زنان
[B][M1]میوه باید که بود تازه و تر
[M2]چاشنی دار چو جلاب شکر
[B][M1]هیچ غم نیست اگر دزد لئیم
[M2]افکند رخنه به بستان یتیم
[B][M1]تخم لقمه ست در آب و گل تو
[M2]نکند جز چو خودی حاصل تو
[B][M1]دانه ریزی به کف آید خر
[M2]خار کاری بدراند دامن
[B][M1]لقمه خشک حلالت در کام
[M2]لقمه چرب چه خواهی ز حرام
[B][M1]بز که لاغر بود و سگ فربه
[M2]هست ازین فربهت آن لاغر به
[B][M1]دسترنج تو حلال است تو را
[M2]غیر آن رنج و وبال است تو را
[B][M1]نان خود با تره و دوغ زنی
[M2]به که از خوان شه آروغ زنی
[B][M1]نیست ممتاز حرامت ز حلال
[M2]سیل تیره ست تو را آب زلال
[B][M1]دلق و دراعه همی آرایی
[M2]عطر تزویر بر آن می سایی
[B][M1]سبحه با شانه همی پیوندی
[M2]عقد تلبیس بر آن می بندی
[B][M1]می کشی خرقه پشمینه به دوش
[M2]می نهی گوشه فش در بن گوش
[B][M1]باشد اینها همه دعوی یعنی
[M2]صوفی وقتم و صاحب معنی
[B][M1]تا فتد ساده دلی در دامت
[M2]طعمه چاشت دهد یا شامت
[B][M1]چون به دل افتدت از شهر گره
[M2]با گروهی روی از شهر به ده
[B][M1]که فلان هست ز نیکوکیشان
[M2]مخلص و معتقد درویشان
[B][M1]زیر صد بار وی از ناداری
[M2]تو ز ادبار شوی سرباری
[B][M1]کند از مفلسی آن بی مایه
[M2]رخت خانه گرو همسایه
[B][M1]بهر تو سفره و خوان آراید
[M2]شربت و میوه بر آن افزاید
[B][M1]تو هم از دین و خرد هر دو بری
[M2]بنشینی و به شهوت بخوری
[B][M1]تف بر این صوت و سیرت که تو راست
[M2]تف بر این عقل و بصیرت که تو راست
[B][M1]این نه صوفیگری و درویشیست
[M2]نامسلمانی و کافر کیشیست
[B][M1]نفس را حلقه حلقوم بری
[M2]به که این زقه زقوم خوری
[B][M1]دزدی و راهزنی بهتر ازین
[M2]کفن از مرده کنی بهتر ازین
[B][M1]چند روزی کم بی دردان گیر
[M2]پی پیران و جوانمردان گیر
[B][M1]بین که مردان چه ریاضت بردند
[M2]تا درین مرحله پای افشردند
[B][M1]خاطر از وسوسه صافی کردند
[M2]در ورع موی شکافی کردد
[B][M1]گم شدی بر دلشان حرص و طمع
[M2]پرده دیدن اسرار ورع
[B][M1]اگر از شبهه خلیدی خاری
[M2]پا کشیدندی از گلزاری
[B][M1]ور ز شک قطره چکیدی جایی
[M2]دست شستندی از دریایی
[B][M1]مردم چشم جهان آن نفرند
[M2]که به نفرت سوی دنیا نگرند
[B][M1]صدق کوشان و ورع کیشانند
[M2]خصم حرص و طمع اندیشانند
[B][M1]چشم جان بر اثر ایشان دار
[M2]گوش دل بر خبر ایشان دار
[A]
[B][M1]خسروی عاقبت اندیشی کرد
[M2]روی در قبله درویشی کرد
[B][M1]با بزرگی که در آن کشور بود
[M2]بر سر اهل صفا سرور بود
[B][M1]نوبتی چند به هم بنشستند
[M2]عقد پیروی و مریدی بستند
[B][M1]برد صد تحفه خدمت سوی پیر
[M2]هیچ ازو پیر نشد تحفه پذیر
[B][M1]روزی از بالش زین مسند ساخت
[M2]قاصد صید سوی صحرا تاخت
[B][M1]باز را دیده بینا بگشاد
[M2]کله از سر گره از پا بگشاد
[B][M1]کرد ازان باز رها کرده ز قید
[M2]متعاقب دو سه مرغابی صید
[B][M1]صید را از خم فتراک آویخت
[M2]جانب پیر جنیبت انگیخت
[B][M1]بندگی کرد که ای خاص خدای
[M2]لقمه پاک است به این روزه گشای
[B][M1]هست ازین طعمه درین منزلگاه
[M2]پنجه کسب خلایق کوتاه
[B][M1]پیر خندید که ای پاک نهاد
[M2]نامت از لوح بقا پاک مباد
[B][M1]جره بازت که شکاری فکن است
[M2]جره از جوزه هر بیوه زن است
[B][M1]رخشت این ره چو به پایان برده ست
[M2]جو ز توزیع گدایان خورده ست
[B][M1]نیروی بازوی باز اندازت
[M2]باشد از دست ستم پردازت
[B][M1]چشمه کز سنگ تراود پاک است
[M2]تیره از رهگذر گلناک است
[B][M1]هر که آلوده به گل رهگذرش
[M2]کی ز گل پاک بود آبخورش
[A]
[B][M1]ای به خود خوانده ورع وزران را
[M2]رغم بر حرص و طمع لرزان را
[B][M1]دید غیر تو حرام است حرام
[M2]ورع از ترک حرام است تمام
[B][M1]نیست اهل ورع آن مانده ز راه
[M2]کش به غیر تو کند دیده نگاه
[B][M1]هر که از غیر تو شد بیگانه
[M2]ورع اینست و دگر افسانه
[B][M1]هر درختی که نه بارش ورع است
[M2]رسته از دانه حرص و طمع است
[B][M1]میوه ور کن ز ورع جامی را
[M2]ببر از میوه وی خامی را
[B][M1]غره دولت او سلخ مکن
[M2]طعم آن میوه بر او تلخ مکن
[B][M1]بر وی آن میوه چنان شیرین دار
[M2]که شود در دو جهان شیرین کار
[B][M1]از دلش رغبت دنیا کم کن
[M2]زان اساس ورعش محکم کن
[B][M1]سازش از مال جهان مایل زهد
[M2]تاکشد رخت به سر منزل زهد
[A]
[B][M1]ای گل تازه که از باغ الست
[M2]به جهان آمده ای دست به دست
[B][M1]پرده سبز فلک غنچه توست
[M2]باشد این جامه به قدش ز تو چست
[B][M1]باغبان گر چه کند غنچه هوس
[M2]قصد او جلوه گل باشد و بس
[B][M1]گل تویی زن چمن و غیر تو خار
[M2]شیوه خار پرستی بگذار
[B][M1]گلبن اندر رهت از خار درشت
[M2]گه به کف زر کشد و گاه به مشت
[B][M1]غنچه مشتیست ز زر گل چو کفی
[M2]پی ایثار تو از هر طرفی
[B][M1]چشم نرگس به تماشای تو باز
[M2]نای بلبل ز نوای تو به ساز
[B][M1]یاسمن بزم تو را لخلخه سای
[M2]نارون فرق تو را چتر گشای
[B][M1]سبزه در آرزوی مفرشیت
[M2]باد خرسند به محمل کشیت
[B][M1]محملت راست به هر پیش و پسی
[M2]لاله از بانگ فتاده جرسی
[B][M1]گر بنفشه نه ز دستت سیلی
[M2]خورده اعضاش چرا شد نیلی
[B][M1]آینه روی تو را آب زلال
[M2]شانه کش موی تو را باد شمال
[B][M1]طرفه حالی که ز خیل تو همه
[M2]واندرین بزم طفیل تو همه
[B][M1]تو ز حال همه پوشیده نظر
[M2]گشته مشعوف دو سه خرده زر
[B][M1]گاه بندیش نهانی به میان
[M2]گه نهی بر طبق عرض عیان
[B][M1]کی سزد دلق مرقع به برت
[M2]در ته دلق گره کرده زرت
[B][M1]یا مرقع ز سرت بیرون باد
[M2]یا ز دل مهر زرت بیرون باد
[B][M1]صوفی و مال پرستی نه خوش است
[M2]عالی و میل به پستی نه خوش است
[B][M1]نقد دین گوهر و دنیا صدف است
[M2]وین صدف درصدد صد تلف است
[B][M1]چه دهی گوهر جاویدانی
[M2]به صدف خاصه که باشد فانی
[B][M1]لذت خوردن و آشامیدن
[M2]با بت حوروش آرامیدن
[B][M1]خلعت فاخر از اطلس کردن
[M2]خانه در قصر مقرنس کردن
[B][M1]زیر ران ابلق تازی راندن
[M2]بر مه و مهر غبار افشاندن
[B][M1]همه هیچند و به هیچی سمرند
[M2]بلکه از هیچ بسی هیچترند
[B][M1]همه زنگند بر آیینه دل
[M2]تار پیوند از اینها بگسل
[B][M1]گنده پیریست جهان عشوه نمای
[M2]دل صد تازه جوان کنده ز جای
[B][M1]دل خورشید دلان خون کرده
[M2]تابه آن چهره شفق گون کرده
[B][M1]طره اش حلقه تزویر و فریب
[M2]غمزه اش صف شکن صبر و شکیب
[B][M1]ابرویش کهنه کمانیست دو تاه
[M2]کرده از وسمه تلبیس سیاه
[B][M1]چشم او را مژه از تیر بلا
[M2]مژه اش میل کش چشم حیا
[B][M1]لبش از ماتم شوهر خندان
[M2]تیز در زخم کسانش دندان
[B][M1]دانه دام ضلالت خالش
[M2]کنده پای خرد خلخالش
[B][M1]قامتش خاربنی زین بستان
[M2]گل او حیله و برگش دستان
[B][M1]بازویش تاب ده پنجه دین
[M2]ساعدش پنجه بر صدق و یقین
[B][M1]ساق او دولت ناپاینده
[M2]پایه پایه به زوال آینده
[B][M1]نیست از شیوه بالغ نظری
[M2]که به دنباله چشمش نگری
[B][M1]صد ضرر بیند ازو ضره او
[M2]وای آن کس که شود غره او
[B][M1]ضره اش کیست جهان جاوید
[M2]که خرد راست نظرگاه امید
[B][M1]چند ازو روی نهی در پستی
[M2]بجه از وی که چو جستی رستی
[B][M1]هست ازو بند امل بگسستن
[M2]به خدا عزوجل پیوستن
[A]
[B][M1]عیسی آن روح که این صورت جسم
[M2]بود بر گنج الهیش طلسم
[B][M1]روزی از دل در راحت می زد
[M2]گام در راه سیاحت می زد
[B][M1]دید در کنج یکی دیر خراب
[M2]خفته ای رخت خرد داده به خواب
[B][M1]دیده از نادره دیدن بسته
[M2]گوش از نکته شنیدن بسته
[B][M1]ساخته در قفس تنگ دهان
[M2]طوطی ناطقه را گنگ زبان
[B][M1]زد سر پای که ای رفته ز دست
[M2]میل بالا کن ازین پایه پست
[B][M1]دیده و گوش و زبان را بگشای
[M2]تازه کن بر دل خود یاد خدای
[B][M1]صفحه لوح جهان دفتر اوست
[M2]نسخه صنع بدایعگر اوست
[B][M1]نقش این لوح بخوان حرف به حرف
[M2]بشنو از هر یکی اسرار شگرف
[B][M1]بر کرم هاش ثناخوانی کن
[M2]بر رقمهاش درافشانی کن
[B][M1]خفته این گفته ز عیسی چو شنید
[M2]در جوابش ز سخن چاره ندید
[B][M1]سر برآورد که بگذار مرا
[M2]نیست با خلق جهان کار مرا
[B][M1]پا به یک سوی کشیدم ز میان
[M2]فارغ از عالمم و عالمیان
[B][M1]مژده از من به جهان جویان ده
[M2]که جهان هم به جهان جویان به
[B][M1]گفت عیسیش چو بشنید جواب
[M2]خواب کن خواب که خوش بادت خواب
[B][M1]بند اندوه نیی شاد بخسب
[M2]بنده کس نیی آزاد بخسب
[B][M1]همه مشغولی عالم کولیست
[M2]ترک کولی به خدا مشغولیست
[A]
[B][M1]ای در رحمت تو بر همه باز
[M2]غرقه نعمت تو شیب و فراز
[B][M1]عشقبازان به تمنای تو بند
[M2]زهدورزان به خیالت خرسند
[B][M1]گر نه با بت ز تو باشد نامی
[M2]کس سوی بتکده ننهد گامی
[B][M1]گرنه بویی ز تو آید به دماغ
[M2]کس نبوید گل خوشبوی به باغ
[B][M1]داغ تو باغ دل جامی بس
[M2]باشد از باغ تو بوییش هوس
[B][M1]بویی از باغ خودش روزی کن
[M2]لذت از داغ خودش روزی کن
[B][M1]منه از دام هواها بندش
[M2]بگسل از هر هوسی پیوندش
[B][M1]بر دلش نقش غم خویش نگار
[M2]خاطرش بسته به هر نقش مدار
[B][M1]بخیه فقرزنش بر ژنده
[M2]سازش از ذوق فنا دل زده
[B][M1]تا چو سر بر زند از ژنده فقر
[M2]مرده خود بود و زنده فقر
[A]
[B][M1]ای گرانمایه ترین گوهر پاک
[M2]وی سبک سایه ترین پیکر خاک
[B][M1]پیکر خاک طلسم است و تو گنج
[M2]گنجی از بحر ازل گوهر سنج
[B][M1]هست گنج تو ز هر گنج فره
[M2]گوهر فقر در او از همه به
[B][M1]این گهر را چو شوی قدرشناس
[M2]برهی ز آفت امید و هراس
[B][M1]خرقه کز وی نه دلت خشنود است
[M2]چشمه چشمه ز ره داوود است
[B][M1]باشد از ناوک هستیت پناه
[M2]داردت از خلش عجب نگاه
[B][M1]چون بر آن خرقه زنی بخیه مدار
[M2]چشم بر رشته کس سوزن وار
[B][M1]در غزاهات که با نفس ردیست
[M2]خود فرقت کله ترک خودیست
[B][M1]می زند بر محک آگهیت
[M2]گوه زرد زر ده دهیت
[B][M1]بس بود وجه تو این زردی روی
[M2]سرخرویی ز زر خواجه جوی
[B][M1]خشک نانی که شب از دریوزه
[M2]به کف آری که گشایی روزه
[B][M1]چربد از مایده کرده خمیر
[M2]بر سر خوان شه از شکر و سیر
[B][M1]پات بی کفش ز فقر است و فنا
[M2]کفش گویی زده بر فرق غنا
[B][M1]بهر کفش از چه کشی منت کس
[M2]کفش تو جلد قدم های تو بس
[B][M1]از شکاف ار قدمت مضطرب است
[M2]صد در فتحش از آن در عقب است
[B][M1]وی ژولیده گرد آلودت
[M2]خوش کمندیست سوی مقصودت
[B][M1]شب دی خانه تو گلخن گرم
[M2]مهد سنجاب تو خاکستر نرم
[B][M1]روز سرمات به بالای عبا
[M2]پرتو خور شده زربفت قبا
[B][M1]لب تو شرح تعطش گویان
[M2]شربت از جام سقاهم جویان
[B][M1]بر تنت پوست ز کم خواری خشک
[M2]نفست عطر ده از نافه مشک
[B][M1]چون بنفشه قد خود ساخته خم
[M2]گر سر افکنده نشینی و دژم
[B][M1]به که افتی چو گل از خنده به پشت
[M2]غافل از سرزنش خار درشت
[B][M1]دست خالی ز درم یا دینار
[M2]گر سرافراز شوی همچو چنار
[B][M1]به که با خار و خس آیی همسر
[M2]مشت چون غنچه پر از خرده زر
[B][M1]شب آسایشت از کلک حصیر
[M2]گر بود صفحه تن نقش پذیر
[B][M1]دان ز دیبای منقش بهتر
[M2]کت بود در ته پهلو بستر
[B][M1]کهنه ابریق سفالیت به دست
[M2]دسته و نایژه اش دیده شکست
[B][M1]در قیامت به ترازوی حساب
[M2]چربد از مشربه های زر ناب
[B][M1]از غم بی زریت چهره چو زر
[M2]سرخرویی دهدت در محشر
[B][M1]بس بود بسته به خدمت کمرت
[M2]گو مرس دست به همیان زرت
[B][M1]عقد همیان به کمرگاه لئیم
[M2]اژدهاییست درون پر زر و سیم
[B][M1]چون تو بر دیده نهی دیناری
[M2]پیش مقصود شود دیواری
[B][M1]هر چه محجوب پس دیوار است
[M2]دیده را دیدن او دشوار است
[B][M1]تا ز مقصود شوی برخوردار
[M2]بکن از پیش نظر این دیوار
[B][M1]پرده بر چشم جهان بین مپسند
[M2]هر چه پرده ست ازان دیده ببند
[B][M1]حیف باشد که بود از تو نهان
[M2]آن که پر باشد ازو جمله جهان
[B][M1]هر چه رویت به سوی خود کرده ست
[M2]گر همه جان تو باشد پرده ست
[B][M1]کسب اسباب بود پرده گری
[M2]شیوه فقر و فنا پرده دری
[B][M1]مردیی کن همه را یکسو نه
[M2]ور نه در فقر و فنا زن ز تو به
[A]
[B][M1]بود مردانه زنی در موصل
[M2]سر جانش به حقیقت واصل
[B][M1]همچو خورشید مؤنثت در نام
[M2]لیک در نور یقین مرد تمام
[B][M1]رو به محراب عبادت کرده
[M2]چاک در پرده عادت کرده
[B][M1]نه ره خورد به خود داده نه خفت
[M2]خاطرش فرد ز همخوابی جفت
[B][M1]مالداری ز بزرگان دیار
[M2]در بزرگی نسب پاک عیار
[B][M1]کس فرستاد به وی کان سره زن
[M2]در ره صدق و صفا نادره فن
[B][M1]ز آدمی فرد نشستن نه سزاست
[M2]آن که از جفت مبراست خداست
[B][M1]سر نخوت مکش از همسریم
[M2]تن فرو ده به زناشوهریم
[B][M1]مهرت ای رابعه ستر و جمال
[M2]هر چه خواهی دهم از مال و منال
[B][M1]شیرزن عشوه روبه نخرید
[M2]داد پیغام چو آن قصه شنید
[B][M1]که مرا گر به مثل بنده شوی
[M2]همچو خاکم به ره افکنده شوی
[B][M1]همگی ملک شود مال توام
[M2]دست در هم دهد آمال توام
[B][M1]لیک ازینها چو غباری خیزد
[M2]وقت صافم به غبار آمیزد
[B][M1]حاش لله که به اینها نگرم
[M2]راه اقبال بر اینها سپرم
[B][M1]پایه فقر بود وایه من
[M2]کی فتد بر دو جهان سایه من
[B][M1]مهر هر سفله کجا گیرم خوی
[M2]سوی هر قبله کجا آرم روی
[A]
[B][M1]ای به سویت همه را روی نیاز
[M2]چشم لطف تو به روی همه باز
[B][M1]عاشقان کشته سودای تواند
[M2]داغ بر دل به تمنای تواند
[B][M1]درد دم بر دم تو همدمشان
[M2]داغ بی مرهم تو مرهمشان
[B][M1]رسته از خود ز پرستندگیت
[M2]خواجگی یافته از بندگیت
[B][M1]خرقه فقر و فنا پوشیده
[M2]در ره صدق و صفا کوشیده
[B][M1]گردن افراخته از طوق سگی
[M2]کرده در راه وفا تیز تگی
[B][M1]بنده جامی که سگ ایشان است
[M2]همچو ایشان ز وفاکیشان است
[B][M1]در کمند تو فتاده ست به بند
[M2]خالی از داغ سگانش مپسند
[B][M1]بست از خوان غنا دیده خویش
[M2]استخوانی نهش از فقر به پیش
[B][M1]صبر بر فقر و فناش آیین کن
[M2]تلخی صبر بر او شیرین کن
[A]
[B][M1]ای سبکسارتر از خشک گیا
[M2]که شود پی سپر باد صبا
[B][M1]بی ثباتی به ره صدق و صواب
[M2]چون گره بر نفس و نقش بر آب
[B][M1]هر دم از جا چه روی کشتی وار
[M2]کوه شو لنگر خود سنگین دار
[B][M1]شاهبازی مگشا پای ز بند
[M2]بس تو را ساعد شه شاخ بلند
[B][M1]تا به کی گوی صفت بی سر و پای
[M2]می جهی از خم چوگان قضا
[B][M1]همچو گو گر بجهی صد میدان
[M2]نیست امکان که رهی زان چوگان
[B][M1]سر بنه در ره چوگانی شاه
[M2]بو که یک بار کند در تو نگاه
[B][M1]آمد از شاه تو را کن مکنی
[M2]که در آن نیست خرد را سخنی
[B][M1]هر کجا گفت بکن دست گشای
[M2]هر کجا گفت مکن باز پس آی
[B][M1]رو بر آن راه که فرموده اوست
[M2]نوش ازان باده که پیموده اوست
[B][M1]لب ببند از می ناپیموده
[M2]پا بکش از ره نافرموده
[B][M1]راست کردار و قوی پیمان باش
[M2]مرکز دایره فرمان باش
[B][M1]گر نگونسار ز گردون افتی
[M2]به کزین دایره بیرون افتی
[B][M1]کند این دایره تنگ مجال
[M2]حفظ معموره دین سور مثال
[B][M1]رخش ازین سور چو بیرون رانی
[M2]نیست جز ماتم جاویدانی
[B][M1]کرد یک رخنه درین سور آدم
[M2]سور فردوس بر او شد ماتم
[B][M1]ما که در لجه خون افتادیم
[M2]همه زان رخنه برون افتادیم
[B][M1]چند روزی به صبوری می کوش
[M2]باده تلخ صبوری می نوش
[B][M1]صبر کن همچو شکر با دل تنگ
[M2]صبر کن همچو گهر در دل سنگ
[B][M1]نشود نی بجز از صبر شکر
[M2]نشود سنگ جز از صبر گهر
[B][M1]تا نگردد ز صبوری خون خشک
[M2]ناف آهو نشود نافه مشک
[B][M1]تا به سر چرخ فلک گردان است
[M2]صبر در وی روش مردان است
[B][M1]آسیا را چو به سر گردانند
[M2]عاجزان صبر بر آن نتوانند
[B][M1]انبیا پای به صبر افشردند
[M2]لاجرم پایه عالی بردند
[B][M1]نوح از موج غم قوم نرست
[M2]تا به کشتی صبوری ننشست
[B][M1]شد وزان رایحه صبر جمیل
[M2]بشکفانید گل از نار خلیل
[B][M1]یوسف از صبر به یعقوب رسید
[M2]صحت از صبر به ایوب رسید
[B][M1]یافت از صبر کلیم الله عون
[M2]جامه در نیل فنا زد فرعون
[B][M1]عیسی از صبر برانداخت کمند
[M2]ساخت جا کنگر این چرخ بلند
[B][M1]احمد از صبر بر آزار قریش
[M2]زهرشان ریخت در آبشخور عیش
[B][M1]صبر کن بر ستم بی خردان
[M2]نرسد جز به تن آزار ددان
[B][M1]چه غم از زخم که بر آب و گل است
[M2]غم از آنست که بر جان و دل است
[B][M1]هر لگد کان ز فرومایه رسد
[M2]نکند کوب چو بر سایه رسد
[B][M1]خاتم صبر که عالی گهر است
[M2]نقش آن من صبر قد ظفر است
[B][M1]کشت ایمان را صبر آمد ابر
[M2]این بود سر «تواصوا بالصبر»
[B][M1]خاصه صبر تو بر آن نعمت و ناز
[M2]کت نشاند به سراپرده راز
[B][M1]سینه صافی کنی از زنگ وجود
[M2]دیده روشن شوی از نور شهود
[B][M1]وجه حق وجهه جانت گردد
[M2]قبله جان و جهانت گردد
[B][M1]گر کند گردش ایام به فرض
[M2]بر تو آمال و امانی همه عرض
[B][M1]پای صبر تو نلغزد از جای
[M2]نفتد چشم تو بر غیر خدای
[B][M1]ور شود چرخ یکی خونین میغ
[M2]که ازان میغ نبارد جز تیغ
[B][M1]بر تو یک مو نشود یافت سلیم
[M2]بلکه گردد همه چون فرق دو نیم
[B][M1]لب به دندان صبوری خایی
[M2]گره ناله ز دل نگشایی
[B][M1]شرمت آید که درین مشهد خاص
[M2]خواهی از کشمکش درد خلاص
[B][M1]گر فتد کوه بلا بر عاشق
[M2]نیست دل کوفتگی زو لایق
[B][M1]ور به فرقش ز جفا تیغ آید
[M2]به که چون زخم دهان نگشاید
[B][M1]خاصه وقتی که بود ناظر او
[M2]چشم آرامگه خاطر او
[A]
[B][M1]شحنه ای گفت که عیاری را
[M2]مانده در حبس گرفتاری را
[B][M1]بند بر پای برون آوردند
[M2]بر سر جمع سیاست کردند
[B][M1]شد ز بس چوب چو انگشت سیاه
[M2]لیک بر نامد ازو شعله آه
[B][M1]رخت ازان ورطه چو آورد برون
[M2]پیش یاران ز دهان کرد برون
[B][M1]درمی سیم به چندین پاره
[M2]بلکه ماهی شده چند استاره
[B][M1]محرمی کرد سؤالش کین چیست
[M2]بدر کامل شده چون پروین چیست
[B][M1]گفت جا داشت در آن محفل بیم
[M2]زیر دندان من این درهم سیم
[B][M1]در صف جمع مهی حاضر بود
[M2]که بدو چشم دلم ناظر بود
[B][M1]پیش وی با همه بی باکی خویش
[M2]شرمم آمد ز جزعناکی خویش
[B][M1]اندر آن واقعه خندان خندان
[M2]بس که در صبر فشردم دندان
[B][M1]زیر دندان درم جو جو شد
[M2]سکه درهم صبرم نو شد
[B][M1]زد رقم سکه نو بر کارم
[M2]که به صبر اندر یک دینارم
[B][M1]چون نهد ناقد دوران معیار
[M2]سرخرویی رسدم زین دینار
[B][M1]صبر اگر چند که زهر آیین است
[M2]عاقبت همچو شکر شیرین است
[B][M1]مکن از تلخی آن زهر خروش
[M2]کآخر کار شود چشمه نوش
[A]
[B][M1]ای شکیبا نه دل ما از تو
[M2]از همه صبر خوش الا از تو
[B][M1]صبر بی تو ره بی دردان است
[M2]صبر با تو روش مردان است
[B][M1]از در قرب تو دوری مشکل
[M2]وز جمال تو صبوری مشکل
[B][M1]صبر بر قربت ازان مشکل تر
[M2]رخ به خون دل ازان مشکل تر
[B][M1]از کرم مشکل ما آسان کن
[M2]جای ما پیشگه احسان کن
[B][M1]نقش گل زینت ظاهر ز تو یافت
[M2]سر دل کشف سرایر ز تو یافت
[B][M1]بزدا نقش گل از صفحه دل
[M2]بنما نور دل از پرده گل
[B][M1]کام جامی ز صبوری تلخ است
[M2]عیشش از محنت دوری تلخ است
[B][M1]مپسند از دل غم فرجامش
[M2]که به تلخی گذرد ایامش
[B][M1]تا شود مرغ زبان آور شکر
[M2]کام شیرین کنش از شکر شکر
[A]
[B][M1]ای که از پات نیابم تا فرق
[M2]یک سر موی نه در نعمت غرق
[B][M1]صفحه جبهه ات آن لوح منیر
[M2]که بود لایح ازان سر ضمیر
[B][M1]طرفه لوحیست که بی نقطه و خط
[M2]زان توان حرف رضا خواند و سخط
[B][M1]مردمان حبشی پیکر چشم
[M2]دیده بانان تو در منظر چشم
[B][M1]ابروان چتر سیه بر سرشان
[M2]مانع از آفت تیغ خورشان
[B][M1]گردشان خار مژه پرچین بند
[M2]تا ز بیرون نرسد هیچ گزند
[B][M1]گوش بگشاده دهان از دو طرف
[M2]تا شود درج گهر همچو صدف
[B][M1]در صدف قطره نیسان افتد
[M2]واندر او گوهر احسان افتد
[B][M1]در مشامت ز دو ماشوره سیم
[M2]می دهد بوی خوش انفاس نسیم
[B][M1]دهنت کارگه تنگ و بسی
[M2]کارها آید ازو هر نفسی
[B][M1]نکته رانی به مددگاری هش
[M2]چاشنی گیری شیرین و ترش
[B][M1]لقمه خایی و زلال انگیزی
[M2]لقمه ها را به زلال آمیزی
[B][M1]تا نگیرد به گلو راه نفس
[M2]طوطی جان نشود تنگ قفس
[B][M1]دست تو کارگزار از چپ و راست
[M2]کرده کار همه تن بی کم و کاست
[B][M1]پاک و ناپاک بشوید ز تنت
[M2]برد آلایش چرک از بدنت
[B][M1]گفت او راحت احباب و به مشت
[M2]مشتکی ساز حریفان درشت
[B][M1]وقت شانه کشیت پنجه گشای
[M2]گاه تسبیح تو انگشت نمای
[B][M1]ناخنش زخمه چنگ تن توست
[M2]که بر آن نغمه راحت زن توست
[B][M1]نیست چون پای تو صاحب قدمی
[M2]کت به مقصود رساند به دمی
[B][M1]ره بری ره سپری گام زنی
[M2]پای مرد تو به هر انجمنی
[B][M1]چون صف اهل صفا سازی جای
[M2]داردت از مدد ساق به پای
[B][M1]به مذلت چو شوی خاک نشین
[M2]مهد عزت نهدت زیر سرین
[B][M1]زانویش را چو کنی کرسی سر
[M2]یابی از سر دل عرش خبر
[B][M1]آمد آن آینه شاهد غیب
[M2]گر کنی روی در آیینه چه عیب
[B][M1]آنچه زینها به تو پرتوفکن است
[M2]لختی از نعمت بیرون تن است
[B][M1]شرح انواع عطاهای درون
[M2]باشد از حیز تقریر برون
[B][M1]دل کزین پرده بود پردگیی
[M2]نو به نو یافته پروردگیی
[B][M1]عقل و دین پردگی پرده اوست
[M2]علم و دانش همه پرورده اوست
[B][M1]وانچه بیرون بود از جان و تنت
[M2]لیک در آمدن و زیستنت
[B][M1]باشدش مدخلی آن رحمت توست
[M2]وز سر خوان کرم نعمت توست
[B][M1]گر چه آن را نبود حد و قیاس
[M2]واجب است از تو بر آن شکر و سپاس
[B][M1]همچنین عافیت از هر چه بلاست
[M2]پیش صاحبنظران عین عطاست
[B][M1]نعمت است این که خدا ساخت بری
[M2]چشمت از کوری و گوشت ز کری
[B][M1]نعمت است این که دلت داشت نگاه
[M2]از غم حشمت و اندیشه جاه
[B][M1]هر چه زین چرخ گره بر گره است
[M2]نعمت عافیت از جمله به است
[B][M1]یک بلا یا دو گر آمد به سرت
[M2]داشت ایمن ز هزار دگرت
[B][M1]قدر این نعمت اگر می دانی
[M2]خاطر از غصه چه می رنجانی
[A]
[B][M1]زد حکیمی به لب دریا گام
[M2]تا کشد تازه شکاری در دام
[B][M1]آرد انداخته دامی ز نظر
[M2]ماهی حکمتی از بحر بدر
[B][M1]دید مردی غم گیتی در دل
[M2]کرده بر ساحل دریا منزل
[B][M1]سر اندوه فرو برده به خویش
[M2]ناوک آه برآورده ز کیش
[B][M1]گفت چندین به دل اندوه که چه
[M2]کم ز کاهی غم چون کوه که چه
[B][M1]داد پاسخ که ز ناسازی بخت
[M2]کار شد بر من دلسوخته سخت
[B][M1]نه دلی ساده ز نقش هوسم
[M2]نه رسیدن به هوس دسترسم
[B][M1]کیسه از زر تهی و کاسه ز لوت
[M2]مانده پشت و شکم از قوت و قوت
[B][M1]گفت پندار که از مال و منال
[M2]کشتیی بود تو را مالامال
[B][M1]بحر زد موجی و کشتی بشکست
[M2]پاره ای تخته ات افتاد به دست
[B][M1]شدی از هول بر آن تخته سوار
[M2]بعد یک ماه رسیدی به کنار
[B][M1]یا خود انگار که بودت به زمین
[M2]قاف تا قاف جهان زیر نگین
[B][M1]بر تو زین دایره حادثه ناک
[M2]ریخت رنجی که رسیدی به هلاک
[B][M1]با تو گفتند کزین غم نرهی
[M2]تا ز سر افسر شاهی ننهی
[B][M1]باختی ملک و ز مردن جستی
[M2]به فلاکت ز هلاکت رستی
[B][M1]این دم این گنج سلامت که تو راست
[M2]عمر بی رنج و غرامت که تو راست
[B][M1]بهتر از کشتی پر مال و زرت
[M2]خوشتر از افسر زرین به سرت
[B][M1]شکر گو شکر کزین دیر سپنج
[M2]جز غم و رنج نبیند گله سنج
[A]
[B][M1]ای کشیده به جهان خوان کرم
[M2]حاضر خوان تو الوان نعم
[B][M1]نعم و شکر نعم هر دو ز توست
[M2]نشود جز به تو این کار درست
[B][M1]شکرگویان تو را جرم زبان
[M2]یک نواله ست ازان خوان به دهان
[B][M1]چون نواله ز نوا نیست جدا
[M2]زان نواله ست جهانی به نوا
[B][M1]گر چه جامی بود از هیچ کسان
[M2]زان نواله به نواییش رسان
[B][M1]گر به آتش نکنی غور رسی
[M2]به کسی کی رسد از هیچ کسی
[B][M1]به جمال نعمش بینا کن
[M2]به سپاس نعمش گویا کن
[B][M1]روز و شب با نعمش همدم دار
[M2]به سپاس نعمش خرم دار
[B][M1]ور کشد پا ز ره شکر ز طوف
[M2]زخم بر دل زنش از خنجر خوف
[A]
[B][M1]ای دلت را سر بی خویشی نه
[M2]جنبش عاقبت اندیشی نه
[B][M1]گه به کاشانه نهی گاه به باغ
[M2]مسند ایمنی و مهد فراغ
[B][M1]کرده ای عام گل منزل دل
[M2]از تو تا عالم دل صد منزل
[B][M1]چرخ را بین که چه بیداد فن است
[M2]مرگ را بین که چه بنیاد کن است
[B][M1]آن ز بیداد فنی بر سر کین
[M2]وین ز بنیاد کنی کرده کمین
[B][M1]تو به غفلت ز همه آسوده
[M2]راه بازی و هوس پیموده
[B][M1]گر به دل آیت ترسیت بود
[M2]وز خردمندی درسیت بود
[B][M1]به که بی ترس خوری و آشامی
[M2]در صف بی خردان آرامی
[B][M1]یاد کن زانکه رسد مرگ فراز
[M2]کار بر تو شود از مرگ دراز
[B][M1]کشی از خانه آراسته رخت
[M2]پای بر تخته نهی از سر تخت
[B][M1]از سر تخته برندت سوی خاک
[M2]وز بلندیت به آن تیره مغاک
[B][M1]بردت از همه شمشیر اجل
[M2]در ته خاک تو مانی و عمل
[B][M1]یاد کن زانکه ز آوازه صور
[M2]شق شود بر بدنت شقه گور
[B][M1]همچو لاله بدر آیی ز کفن
[M2]با دلی غرقه به خون عریان تن
[B][M1]تابدت شعشعه مهر به فرق
[M2]در عرق گردی ازان شعشعه غرق
[B][M1]یاد کن زانکه در آن روز گران
[M2]نامه گردد ز چپ و راست پران
[B][M1]نامه آید به یکی از سوی راست
[M2]وان دگر را ز چپ پر کم و کاست
[B][M1]یاد کن زانکه چو میزان بنهند
[M2]پله نیک و بدت عرضه دهند
[B][M1]زان دو پله یکی افزون آید
[M2]حال هر پله دگرگون آید
[B][M1]یاد کن زانکه نهی پا به صراط
[M2]یا به اندوه روی یا به نشاط
[B][M1]یا گرانی کشدت سوی جحیم
[M2]یا سبک بگذری از وی چو نسیم
[B][M1]یاد کن زانکه نماید ناگاه
[M2]پیش روی تو به یک بار دو راه
[B][M1]ره از آنسان که قضا بر تو نوشت
[M2]یا به دوزخ بردت یا به بهشت
[B][M1]یاد کن زانکه برد هوش ز قوم
[M2]هیبت نعره «وامتازوا الیوم »
[B][M1]مجرمان بار تعب بردارند
[M2]محرمان راه طرب بردارند
[B][M1]صد ازین واقعه هایل بیش
[M2]تو چنین بی خبر و غافل کیش
[B][M1]بازگو کین همه مغروری چیست
[M2]وز ره اهل خرد دوری چیست
[B][M1]گر غرور تو به کاخ است و سرای
[M2]خوشی منزل و آرایش جای
[B][M1]بین که آدم ز چنان حور آباد
[M2]به یکی وسوسه چون دور افتاد
[B][M1]ور غرور تو به علم است و کمال
[M2]یا به گنج زر و بسیاری مال
[B][M1]خیز و مصحف بگشا وز قرآن
[M2]قصه بلعم و قارون بر خوان
[B][M1]ور غرور تو به اصل است و نسب
[M2]شرف جد و کرم ورزی اب
[B][M1]بشنو افسانه نوح و پسرش
[M2]که چو طوفان غم آمد به سرش
[B][M1]ور به طاعتوری و تقدیس است
[M2]مایه عبرت تو ابلیس است
[B][M1]ور به دیدار نکوکاران است
[M2]که نظرگاه وفاداران است
[B][M1]هر که را روی به بهبود نداشت
[M2]دیدن روی نبی سود نداشت
[B][M1]پای همت بکش از دام غرور
[M2]می غفلت مخور از جام غرور
[B][M1]نیست کاری ز خدا ترسی به
[M2]جهد کن داد خدا ترسی ده
[B][M1]هر که در کشتی این ترس نشست
[M2]ترس کس کشتی او را نشکست
[A]
[B][M1]رهروی روی به تنهایی کرد
[M2]بهر حج بادیه پیمایی کرد
[B][M1]راحله پای بیابان پیمای
[M2]قافله دیو و دد جان فرسای
[B][M1]تف نشان جگرش موج سراب
[M2]گرد شوی قدمش چشم پر آب
[B][M1]جز عصا کس نگرفته دستش
[M2]غیر نعلین نه کس پابستش
[B][M1]روزی از دور یکی شخص غریب
[M2]شد پدیدار به دیدار مهیب
[B][M1]گفت تو آدمیی یا پریی
[M2]که عجب بر سر غارتگریی
[B][M1]گوهر ایمنی از من بردی
[M2]به کف خایفیم بسپردی
[B][M1]گفت نی آدمیم من پریم
[M2]لیک چون آدمیان گوهریم
[B][M1]تو کیی، مؤمن واحد دانی
[M2]یا نه در شرک فرس می رانی
[B][M1]گفت من سوی یکی رو دارم
[M2]از دو گویان جهان بیزارم
[B][M1]گفت اگر زانکه خدای تو یکیست
[M2]در دلت از یکی او نه شکیست
[B][M1]شرم بادت که جز از وی ترسی
[M2]پای بگذاشته از پی ترسی
[B][M1]چون خدادان ز خدا ترسد و بس
[M2]ترسد از وی همه چیز و همه کس
[B][M1]لیک ترسد چو نترسد ز خدای
[M2]هر وقت از همه کس در همه جای
[B][M1]ترسگاری ز خدا عاقلی است
[M2]لیک از غیر خدا غافلی است
[A]
[B][M1]ای تن ما ز تو چون موی از بیم
[M2]فرق وار از تو دل ما به دو نیم
[B][M1]تیغ بیمت همه را در خون غرق
[M2]دارد اینک اثر تیغ به فرق
[B][M1]روبهانیم ز خاری رنجه
[M2]وای اگر شیر زند سر پنجه
[B][M1]گر چه از حیله و مکریم دلیر
[M2]حیله ها را شکند حمله شیر
[B][M1]تا ز تو حکم امانی نرسد
[M2]تن امید به جانی نرسد
[B][M1]بنده جامی که در افزایش توست
[M2]چشم بر بخشش و بخشایش توست
[B][M1]بخششی ورز و ببخشای بر او
[M2]گر نبخشایی ای وای بر او
[B][M1]از جحیم سخطش ایمن دار
[M2]در نعیم کرمش ساکن دار
[B][M1]چشم جانش به رخت روشن کن
[M2]گلخن دهر بر او گلشن کن
[B][M1]به صف اهل صفایش برسان
[M2]به قدمگاه رجایش برسان
[A]
[B][M1]ای ز بس بار تو انبوه شده
[M2]دل تو نقطه اندوه شده
[B][M1]خط ایام تو در صلح و نبرد
[M2]منتهی گشته به این نقطه درد
[B][M1]نه بر این نقطه درین دایره پای
[M2]گرد این نقطه چو پرگار برآی
[B][M1]بو که از غیب نویدی برسد
[M2]زین چمن بوی امیدی برسد
[B][M1]هست در ساحت این بر شده کاخ
[M2]عرصه روضه امید فراخ
[B][M1]کار بر خویش چنین تنگ مگیر
[M2]وز دم ناخوشی آهنگ مگیر
[B][M1]گر بود خاطر تو جرم اندیش
[M2]عفو ایزد بود از جرم تو بیش
[B][M1]نامه ات گر ز گنه پر رقم است
[M2]نامه شوی تو سحاب کرم است
[B][M1]گر چه کوهیست گناه تو عظیم
[M2]کاهش کوه دهد حلم حلیم
[B][M1]چون شود موج زنان قلزم جود
[M2]در کف موج خسی را چه وجود
[B][M1]هیچ بودی و کم از هیچ بسی
[M2]ساخت فضل ازل از هیچ کسی
[B][M1]از عدم صورت هستی دادت
[M2]ساخت از قید فنا آزادت
[B][M1]گذرانید بر اطوار کمال
[M2]پرورانید به انوار جمال
[B][M1]در دلت تخم خدا دانی کاشت
[M2]دولت معرفت ارزانی داشت
[B][M1]یافت تاج شرف سجده سرت
[M2]زیور گوهر خدمت کمرت
[B][M1]بی توسل به کلید طلبی
[M2]بی تقید به کمند سببی
[B][M1]بر تو ابواب مطالب بگشاد
[M2]صید مقصود به دست تو نهاد
[B][M1]بی همین گونه قوی دار امید
[M2]که چو افتی به جهان جاوید
[B][M1]بی سبب ساخته گردد کارت
[M2]بی درم سود کند بازارت
[B][M1]بر درد پرده شب نومیدی
[M2]صبح امید کند خورشیدی
[B][M1]ای بسا تشنه لب خشک دهان
[M2]بر لب از تشنگی افتاده زبان
[B][M1]مانده حیرت زده در صحرایی
[M2]چرخ طولی و زمین پهنایی
[B][M1]خاک تفسیده هوا آتش بار
[M2]بادش آتش زده در هر خس و خار
[B][M1]نه در او خیمه به جز چرخ برین
[M2]نه در او سایه به جز زیر زمین
[B][M1]سوسمار از تف آن در تب و تاب
[M2]همچو ماهی که فتد دور ز آب
[B][M1]ناگهان تیره سحابی ز افق
[M2]پیش خورشید فلک بسته تتق
[B][M1]بر سر تشنه شود باران ریز
[M2]گردد از بادیه طوفان انگیز
[B][M1]رشحه ابر کند سیرابش
[M2]سایه آن برد از تن تابش
[B][M1]وی بسا گم شده ره در شب تار
[M2]غرقه در سیل ز باران بهار
[B][M1]متراکم شده بر وی ظلمات
[M2]منقطع گشته سبب های نجات
[B][M1]دام و دد کرده بر او دندان تیز
[M2]اژدها بسته بر او راه گریز
[B][M1]بارگی خسته و بار افکنده
[M2]دل ز امید خلاصی کنده
[B][M1]ناگهان ابر ز هم بگشاید
[M2]نور مه روی زمین آراید
[B][M1]ره شود ظاهر و رهبر حاضر
[M2]راهرو خرم و روشن خاطر
[B][M1]آن که این گونه کرم آید ازو
[M2]ناامیدت کجا شاید ازو
[B][M1]روز و شب بر در امید نشین
[M2]طالب دولت جاوید نشین
[B][M1]تا به نام تو زند فال فرج
[M2]قرعه «من قرع الباب ولج »
[B][M1]فضل او کامده در شیب و فراز
[M2]آشنا پرور و بیگانه نواز
[B][M1]چون به بیگانه شود همخانه
[M2]آشنا را نکند بیگانه
[B][M1]هر که ره برد به همخانگی اش
[M2]نسزد تهمت بیگانگی اش
[A]
[B][M1]روزیش وانگرفتم روزی
[M2]که نداری دل دین اندوزی
[B][M1]چه شود گر تو هم از سفره خویش
[M2]دهیش یک دو سه لقمه کم و بیش
[B][M1]از عقب داد خلیل آوازش
[M2]گفت بر خوان کرم دمسازش
[B][M1]پیر پرسید که ای لجه جود
[M2]از پی منع عطا بهر چه بود
[B][M1]گفت با پیر خطابی که رسید
[M2]وان جگر سوز عتابی که رسید
[B][M1]پیر گفت آن که کند گاه خطاب
[M2]آشنا را پی بیگانه عتاب
[B][M1]راه بیگانگیش چون سپرم
[M2]ز آشناییش چرا برنخورم
[B][M1]رو در آن قبله احسان آورد
[M2]دست بگرفتش و ایمان آورد
[B][M1]پیری از نور هدی بیگانه
[M2]چهره پر دود ز آتشخانه
[B][M1]کرد از معبد خود عزم رحیل
[M2]میهمان شد به سر خوان خلیل
[B][M1]چون خلیل آن خللش در دین دید
[M2]بر سر خوان خودش نپسندید
[B][M1]گشت با واهب روزی بگرو
[M2]یا ازین مایده برخیز و برو
[B][M1]پیر برخاست که ای نیک نهاد
[M2]دین خود را به شکم نتوان داد
[B][M1]با لبی خشک و دهان ناخورد
[M2]روی ازان مرحله در راه آورد
[B][M1]آمد از عالم بالا به خلیل
[M2]وحی کای در همه اخلاق جمیل
[B][M1]گر چه آن پیر نه بر دین تو بود
[M2]منعش از طعنه نه آیین تو بود
[B][M1]عمر او بیشتر از هفتاد است
[M2]که در آن معبد کفر آباد است
[A]
[B][M1]ای غمت دولت جاوید همه
[M2]قرب تو غایت امید همه
[B][M1]به غمت خاطر نومیدان خوش
[M2]وز رخت جنت جاویدان خوش
[B][M1]مبتلای من و ماییم هنوز
[M2]مانده در خوف و رجاییم هنوز
[B][M1]چون به مایی خود اندر بندیم
[M2]به تو بی فضل تو چون پیوندیم
[B][M1]بین گرفتاری و رسوایی ما
[M2]برهان ما را از مایی ما
[B][M1]بو که سویت ره و رویی یابیم
[M2]وز گلستان تو بویی یابیم
[B][M1]جامی از جان و جهان بگسسته ست
[M2]تار امید به لطفت بسته ست
[B][M1]دار پیوندش ازان تار قوی
[M2]کن بدل کهنگیش را به نوی
[B][M1]چون شود عقد امیدش محکم
[M2]عقده شک ز دلش گردد کم
[B][M1]ساز از سر یقین آگاهش
[M2]ده به میدان توکل راهش
[A]
[B][M1]ای در اسباب جهان پای تو بند
[M2]ماندن از راه بدین سلسله چند
[B][M1]بگسل از پای خود این سلسله را
[M2]باشد از پی برسی قافله را
[B][M1]قافله پی به مسبب برده
[M2]تو در اسباب قدم افشرده
[B][M1]عنکبوت ار نیی از طبع دنی
[M2]تار اسباب به هم چند تنی
[B][M1]پرده روی مسبب سبب است
[M2]عشق با پرده ز دانا عجب است
[B][M1]دار خرماست سبب ورزیدن
[M2]بر سبب ورزی خود لرزیدن
[B][M1]تا نیفتی ز سر دار فرود
[M2]پیشه کن کاهلی پای مرود
[B][M1]بو که چینی ثمر بهبودی
[M2]بی تقاضای کلوخ امرودی
[B][M1]آن که ذات تو نو آورده اوست
[M2]نعت و فعل تو رقم کرده اوست
[B][M1]نور او راه تو را بوده دلیل
[M2]فضل او رزق تو را گشته کفیل
[B][M1]جهل باشد که ازو تابی روی
[M2]با کفیلیش شوی روزی جوی
[B][M1]تا کند روز جهان افروزی
[M2]هیچ روزی نبود بی روزی
[B][M1]یاد کن آنکه چه سان مادر تو
[M2]بود عمری صدف گوهر تو
[B][M1]داشت بی خواست مهیا خورشت
[M2]داد از خون جگر پرورشت
[B][M1]از شکم جا به کنارش کردی
[M2]شیر صافیش ز پستان خوردی
[B][M1]چون توانا شدی از قوت شیر
[M2]گشتی از کاسه و خوان قوت پذیر
[B][M1]خوردی از مایده بهروزی
[M2]سالها بی غم روزی روزی
[B][M1]غم روزیت چو در جان آویخت
[M2]آبت از دیده و خون از دل ریخت
[B][M1]دست و پا چون به میان آوردی
[M2]کار خود را به زیان آوردی
[B][M1]اوفتادی ز زیادت طلبی
[M2]در کمند سبب از بی سببی
[B][M1]گاهی از کسب شدی نفس پرست
[M2]گشتی از کد یمین آبله دست
[B][M1]خوردی از آبله صد جرعه خون
[M2]زان نشد روزی تو هیچ فزون
[B][M1]گاهی آهنگ تجارت کردی
[M2]نقد خانه همه غارت کردی
[B][M1]یا به صحرا درمت دزد شمرد
[M2]یا به دریا ز کفت موج ببرد
[B][M1]گه زمین بهر زراعت کندی
[M2]حاصل خود به زمین افکندی
[B][M1]نشد از تخم پراکنده به گل
[M2]جز پراکندگی دل حاصل
[B][M1]گاه گشتی به کف نفس اسیر
[M2]سر نهادی به در شاه و امیر
[B][M1]همه را خوارتر از خود دیدی
[M2]رو در ادبارتر از خود دیدی
[B][M1]هان یکی حمله مردانه بزن
[M2]دل ازین کاخ پر افسانه بکن
[B][M1]کسب اسباب ز همت پستیست
[M2]ترک اسباب ز بالا دستیست
[B][M1]پای بالا نه ازین پایه بست
[M2]در «توکلت علی الله » زن دست
[B][M1]کار خود را به خدا بازگذار
[M2]کت نمی بینم ازین بهتر کار
[B][M1]بجز او کیست که کار تو کند
[M2]نقد مقصود نثار تو کند
[B][M1]کار دانا کن هر کارگر اوست
[M2]پیشه پیش آور هر پیشه ور اوست
[B][M1]سوی تو زوست بلا روی به راه
[M2]وز بلا عاطفت اوست پناه
[B][M1]در پناهندگیش یکرو باش
[M2]رو بتاب از همه و با او باش
[B][M1]راست کن قاعده نیت خویش
[M2]باز جو مایه امنیت خویش
[B][M1]تا ز هر دغدغه ساکن باشی
[M2]در هر آفتکده ایمن باشی
[B][M1]خار صحرات دهد نفحه ورد
[M2]ورد صلحت دمد از خار نبرد
[A]
[B][M1]بوتراب آن گهر بحر شرف
[M2]کابرو یافت ازو خاک نسف
[B][M1]با خود آن دم که جهادیش نماند
[M2]مرکب جهد سوی اعدا راند
[B][M1]چو شد از هر دو طرف صف ها راست
[M2]بانگ جنگ آوری از صفها خاست
[B][M1]آمد از بارگی خویش به زیر
[M2]با دلی همچو دل شیر دلیر
[B][M1]زیر پهلو ز ردا فرش انداخت
[M2]تیغ همخوابه سپر بالین ساخت
[B][M1]شد میان دو صف آنگونه به خواب
[M2]که شنیدند نخیرش اصحاب
[B][M1]مدت خواب چو گشتش سپری
[M2]از سپر جست سرش دورتری
[B][M1]پشتی لشکر بیداران شد
[M2]رخنه بند صف همکاران شد
[B][M1]سایلی گفت که در روز نبرد
[M2]که ز هیبت بدرد زهره مرد
[B][M1]دارم از خواب تو بسیار شگفت
[M2]شیخ خندان شد ازان نکته و گفت
[B][M1]گر بود ایمنیت روز مصاف
[M2]کم ز شب های عروسی و زفاف
[B][M1]از قدمگاه توکل دوری
[M2]قایمی بر قدم مغروری
[B][M1]مرد را کش نه به دل زنگ شکیست
[M2]بستر خواب و صف جنگ یکیست
[B][M1]کار اگر مشکل اگر آسان است
[M2]همه با فضل ازل یکسان است
[B][M1]چون تو را عقد یقین آمد سست
[M2]هر چه آید به تو از سستی توست
[A]
[B][M1]ای دو عالم همه اجزا و تو کل
[M2]خار صحرای توکل ز تو گل
[B][M1]جزو را معرفت کل تو دهی
[M2]توشه راه توکل تو دهی
[B][M1]خاصگان را تو شوی راهنمون
[M2]سوی روزی ز سببها بیرون
[B][M1]گه پی تشنه لب پر تب و تاب
[M2]چشمه آب برآری ز سراب
[B][M1]گاه بر گرسنه از بی بر شاخ
[M2]ریزی از بهر غذا میوه فراخ
[B][M1]مرد ره را جگر شیر دهی
[M2]بار او بر کتف شیر نهی
[B][M1]چون شود بر کتف شیر سوار
[M2]تازیانه دهیش از دم مار
[B][M1]جان جامی که درین گرداب است
[M2]مرکز دایره اسباب است
[B][M1]ده به گلزار توکل راهش
[M2]ساز ازان روضه تماشاگاهش
[B][M1]غنچه آن چو شود نافه گشا
[M2]به مشامش برسان بوی رضا
[A]
[B][M1]ای درین مرحله تنگ بساط
[M2]مانده در ربقه اندوه و نشاط
[B][M1]گاه از دور فلک خشنودی
[M2]گاهی آزرده و خشم آلودی
[B][M1]باش همچون گل خندان خرم
[M2]چند چون غنچه کشی رو در هم
[B][M1]نستی بحر، فغان چندین چیست
[M2]رویت از باد هوا پر چین چیست
[B][M1]نیستی کوه چرا عربده ساز
[M2]هر چه گویند تو را گویی باز
[B][M1]راست چون چنگی بی زخمه خموش
[M2]چون رسد زخمه درآیی به خروش
[B][M1]زخمه بر چنگ برای طرب است
[M2]تو به آن غمزده ای این عجب است
[B][M1]کشته خنجر مرتاضی باش
[M2]هر ریاضت که رسد راضی باش
[B][M1]غایت کار کزان سوره بیست
[M2]جز «رضینا بقضاء الله » نیست
[B][M1]رافع رنج مقامات رضاست
[M2]فاتح گنج کرامات رضاست
[B][M1]بی رضا روضه رضوان مطلب
[M2]فیض سرچشمه حیوان مطلب
[B][M1]تلخ را بر دل خود شیرین کن
[M2]خوردن آن به خوشی آیین کن
[B][M1]نوک پیکان قضا بر جان خور
[M2]در جبین چین مفکن همچو سپر
[B][M1]بر سرت اره پر دندانه
[M2]گر رسد فرق مکن از شانه
[B][M1]بلکه آن پیش دل کارآگاه
[M2]نیست جز کنگره افسر جاه
[B][M1]ور کند رنگ قفایت نیلی
[M2]دست بیداد جهان از سیلی
[B][M1]دارش از دولت اقبال نوید
[M2]گل نیلوفر بستان امید
[B][M1]ور نهد از شرر مشعل مهر
[M2]آتشین داغ به جان تو سپهر
[B][M1]دانش از پرورش لطف ازل
[M2]تازه تر لاله صحرای امل
[B][M1]مشنو از شاخ به جز بوی بهی
[M2]گر چه آبی بود از میوه دهی
[B][M1]تلخی میوه مبین و آسیبش
[M2]خور ازین باغ چون شیرین سیبش
[B][M1]گره از دل بگشا همچون نی
[M2]به گره بند نشستن تا کی
[B][M1]بکش از بند گشایی المی
[M2]تا برآید به خوشی از تو دمی
[B][M1]بند بر بند بود کار جهان
[M2]زین هوس ها که بود در تو نهان
[B][M1]از هوس ها چو ببری پیوند
[M2]ننهی از بوالهوسی بر خود بند
[B][M1]بند ایام گشاد تو شود
[M2]سیر گردون به مراد تو شود
[B][M1]هر که دارد ز مرادات فراغ
[M2]نامرادی ننهد بر وی داغ
[B][M1]نبودش خواست درین تنگ قفس
[M2]غیر چیزی که خدا خواهد و بس
[B][M1]هر چه آید به وی از بند و گشاد
[M2]باشد اندر همه در عین مراد
[B][M1]دل وی از همه خرم گردد
[M2]رنج و غم گرد دلش کم گردد
[B][M1]با همه بندگی آزاد زید
[M2]با صد اندوه و الم شاد زید
[B][M1]هرگزش هیچ گزندی نرسد
[M2]رنجش از رنج پسندی نرسد
[B][M1]هیچ شغلی نشود پرده هش
[M2]هیچ تلخش نکند روی ترش
[B][M1]در جراحت همه راحت بیند
[M2]بخل را عین سماحت بیند
[B][M1]هر چش از رنج و بلا پیش آید
[M2]یک به یک را به رضا پیش آید
[B][M1]تو هم ای غافل ازین قافله باش
[M2]پای دل بسته بدین سلسله باش
[B][M1]مجرمی جایزه عفو طلب
[M2]تا زنی دست به دامان طرب
[B][M1]رشته عفو چو یابی ز عفو
[M2]چاک دین را کن ازین رشته رفو
[B][M1]گر چه این جایزه خوش جایزه ایست
[M2]جایزت نیست برین جایزه ایست
[B][M1]پای بیرون کش ازین تنگ فضا
[M2]بارگی ران سوی اقلیم رضا
[B][M1]کلک عفوی که نه رضوان نمط است
[M2]خط آن حجت بعد و سخط است
[A]
[B][M1]با ادب بنده ای از به طلبی
[M2]گام زن شد به ره بی ادبی
[B][M1]بس ادب ورز که از لغزش پای
[M2]مرکز بی ادبی سازد جای
[B][M1]خواجه را ساخت چو آتش غضبش
[M2]سوختن خواست به داغ ادبش
[B][M1]رفت و با اشک ندامت ریزی
[M2]کرد آغاز شفیع انگیزی
[B][M1]مقبلی زد قدم همراهی
[M2]با وی از بهر شفاعت خواهی
[B][M1]خواجه بخشید گناهش به شفیع
[M2]بخشش از اهل کرم نیست بدیع
[B][M1]بنده آن مژده بخشش چو شنود
[M2]چشمه خون ز دل و دیده گشود
[B][M1]چهره از خون جگر گلگون کرد
[M2]دامن از سیل مژه پرخون کرد
[B][M1]با وی آن مرد شفاعت پیشه
[M2]گفت کای غافل بی اندیشه
[B][M1]از پس عفو گنه گریه ز چیست
[M2]کس بدینسان که تو گریی نگریست
[B][M1]خواجه گفت از مژه زان خون پالاست
[M2]کز پی عفو طلبگار رضاست
[B][M1]عفوش از قول زبان حاصل شد
[M2]به رضاجویی دل مایل شد
[B][M1]عفو من خاص برای دل توست
[M2]غرض از عفو رضای دل توست
[B][M1]چون بود دل ز کسی ناخشنود
[M2]به زبان عفو کیش دارد سود
[B][M1]هر چه او کرد به صورت بحل است
[M2]لیک خشنودی دل کار دل است
[A]
[B][M1]ای رضا بخش ریاضت کیشان
[M2]رایض طبع رضا اندیشان
[B][M1]قبله همت کارآگاهان
[M2]قاضی حاجت حاجت خواهان
[B][M1]دل راضی به قضایت طلبیم
[M2]روضه حسن رضایت طلبیم
[B][M1]بی رضای تو گل باغ نعیم
[M2]هست بر سینه ما داغ جحیم
[B][M1]از سخط لاله این باغ مکن
[M2]باغ را بر دل ما داغ مکن
[B][M1]باغ ما شیفته شبنم توست
[M2]داغ ما سوخته مرهم توست
[B][M1]شبنم جود بدین باغ فرست
[M2]مرهم لطف بدین داغ فرست
[B][M1]بنده جامی که طلبگار رضاست
[M2]مانده در کشمکش خوف و رجاست
[B][M1]دامن از خوف و رجایش نفشان
[M2]بر سر خوان رضایش بنشان
[B][M1]بنهش جام محبت بر دست
[M2]سازش از نشوه آن بیهش و مست
[A]
[B][M1]ای دلت شاه سراپرده عشق
[M2]جان تو زخم بلا خورده عشق
[B][M1]عشق پروانه شمع ازل است
[M2]داغ پروانگیش لم یزل است
[B][M1]بی قراری سپهر از عشق است
[M2]گرم رفتاری مهر از عشق است
[B][M1]خاک یک جرعه ازان جام گرفت
[M2]که درین دایره آرام گرفت
[B][M1]دل بی عشق تن بی جان است
[M2]جان ازو زنده جاویدان است
[B][M1]گوهر زندگی از عشق طلب
[M2]گنج پایندگی از عشق طلب
[B][M1]مرده خوان هر که نه از وی زنده ست
[M2]نیست دان هر چه نه زو پاینده ست
[B][M1]عشق هر جا بود اکسیرگر است
[M2]مس ز خاصیت اکسیر زر است
[B][M1]گونه چون زر عشاق گواست
[M2]کانچه شد گفته بود روشن و راست
[B][M1]عشق نی کار جهان ساختن است
[M2]بلکه نقد دل و جان باختن است
[B][M1]عشق نی دلق بقا دوختن است
[M2]بلکه با داغ فنا سوختن است
[B][M1]عاشق آن دان که ز خود باز رهد
[M2]نغمه ترک خودی ساز دهد
[B][M1]نه ره دولت و دنیا سپرد
[M2]نه سوی نعمت عقبی نگرد
[B][M1]قبله همت او دوست بود
[M2]هر چه جز دوست همه پوست بود
[B][M1]آنچه با دوست دهد پیوندش
[M2]شود از فرط محبت بندش
[B][M1]گر دمد خار ز پیرامن او
[M2]که سوی دوست کشد دامن او
[B][M1]بود آن خار به از گلزارش
[M2]عین راحت شمرد آزارش
[B][M1]وانچه از دوست حجابش گردد
[M2]بر رخ وصل نقابش گردد
[B][M1]گر چه خود مردمک دیده بود
[M2]پیش چشمش نه پسندیده بود
[B][M1]غم او شادی جانش باشد
[M2]نام او ورد زبانش باشد
[B][M1]گر به ذکرش گذراند همه سال
[M2]ننشیند به دلش گرد ملال
[B][M1]گوی گردد خم چوگانش را
[M2]سر نهد ضربت فرمانش را
[B][M1]نزند دم چو بگوید که بمیر
[M2]شود از جام اجل جرعه پذیر
[B][M1]نشود رنجه ز بد خوبی او
[M2]نزید جز به رضا جویی او
[B][M1]ترک خشنودی اغیار کند
[M2]به رضای دل او کار کند
[B][M1]خیره ماند چو جمالش بیند
[M2]لال گردد چو دلالش بیند
[B][M1]باشد از لذت صحبت رقصان
[M2]لیک شوقش نپذیرد نقصان
[B][M1]هر دمش حیرت دیگر زاید
[M2]هر نفس شوق دگر افزاید
[B][M1]گر چه در بحر بود کشتی وار
[M2]عاقبت خشک لب آید به کنار
[B][M1]هر نفس صد نفر از حور و پری
[M2]گر کند بر نظرش جلوه گری
[B][M1]کم فتد جانب آنها نظرش
[M2]نفرت افزون شود از هر نفرش
[B][M1]غنچه سان باشدش از روز بهی
[M2]دل پر از یار و ز اغیار تهی
[B][M1]نه چو نرگس که چو بگشاید چشم
[M2]بر همه خار و گلش آید چشم
[B][M1]گل همان در نظرش خار همان
[M2]نشود بهر گل از خار رمان
[B][M1]به رخ تازه گل و خشک گیاه
[M2]نکند جز به یکی چشم نگاه
[B][M1]نیست این قاعده عشق و وفا
[M2]نیست این لازمه صدق و صفا
[B][M1]یا مکن بیهده از عشق خروش
[M2]یا نظر زانچه نه معشوق بپوش
[A]
[B][M1]چارده ساله مهی بر لب بام
[M2]چون مه چارده در حسن تمام
[B][M1]بر سر سرو کله گوشه شکست
[M2]بر گل از سنبل تر سلسله بست
[B][M1]داد هنگامه مشعوقی ساز
[M2]شیوه جلوه گری کرد آغاز
[B][M1]او فروزان چو مه و کرده هجوم
[M2]بر در و بامش اسیران چو نجوم
[B][M1]ناگهان پشت خمی همچو هلال
[M2]دامن از خون چو شفق مالامال
[B][M1]کرد در قبله او روی امید
[M2]ساخت فرش ره او موی سفید
[B][M1]گوهر اشک به مژگان می سفت
[M2]وز دو دیده گهر افشان می گفت
[B][M1]کای پری با همه فرزانگیم
[M2]نام رفت از تو به دیوانگیم
[B][M1]لاله سان سوخته باغ توام
[M2]سبزه وش پی سپر باغ توام
[B][M1]نظر لطف به حالم بگشای
[M2]رنگ اندوه ز جانم بزدای
[B][M1]نوجوان حال کهن پیر چو دید
[M2]بوی صدق از نفس او نشنید
[B][M1]گفت کای پیر پراکنده نظر
[M2]رو بگردان به قفا باز نگر
[B][M1]که در آن منظره گل رخساریست
[M2]که جهان از رخ او گلزاریست
[B][M1]او چو خورشید فلک من ماهم
[M2]من کمین بنده او و او شاهم
[B][M1]عشقبازان چو جمالش نگرند
[M2]من که باشم که مرا نام برند
[B][M1]پیر بیچاره چو آن سو نگریست
[M2]تا ببیند که در آن منظره کیست
[B][M1]زد جوان دست و فکند از بامش
[M2]داد چون سایه به خاک آرامش
[B][M1]کان که با ما ره سودا سپرد
[M2]نیست لایق که دگر جا نگرد
[B][M1]هست آیین دو بینی ز هوس
[M2]قبله عشق یکی باشد و بس
[A]
[B][M1]ای فروزان ز تو کاشانه چرخ
[M2]پر می عشق تو خمخانه چرخ
[B][M1]ما درین خمکده مستان توییم
[M2]دست بر فرق ز دستان توییم
[B][M1]یافتیم از تو چو پیمانه شکست
[M2]دست ما گیر که رفتیم ز دست
[B][M1]گر چه در قید سیاهیم و سفید
[M2]از تو بی قیدیی داریم امید
[B][M1]به که از ما برهانی ما را
[M2]دامن از ما بفشانی ما را
[B][M1]دل جامی که به عشقت گرو است
[M2]ناقه کوشش او کندرو است
[B][M1]پای دل مانده به گل مپسندش
[M2]از دو عالم بگسل پیوندش
[B][M1]رو به ره دار ز آوارگیش
[M2]کندپایی ببر از بارگیش
[B][M1]زاد راه از کرم خویش دهش
[M2]شادمانی به غم خویش دهش
[B][M1]محمل عشق مقامش گردان
[M2]ربقه شوق زمامش گردان
[A]
[B][M1]ای دلت را به کف شوق زمام
[M2]سیر عاشق شود از شوق تمام
[B][M1]شوق اگر قاید راهت نشود
[M2]کعبه وصل پناهت نشود
[B][M1]شوق قلاب دل دوران است
[M2]جاذب خاطر مهجوران است
[B][M1]شوق کوتاه کند راه دراز
[M2]بر رخ مرد ببندد در آز
[B][M1]شوق برقیست نشیمن افروز
[M2]مانع ره شده را خرمن سوز
[B][M1]کوه هر رنج که در راه بود
[M2]پیش مشتاق کم از کاه بود
[B][M1]چون زند شعله شوق از دل تاب
[M2]نشود کشته به صد دریا آب
[B][M1]هر چه تسکین ویت دسترس است
[M2]آن نه شوق است هوا و هوس است
[B][M1]به هوس گام طلب نتوان زد
[M2]خیمه در کوی طرب نتوان زد
[B][M1]هوس آیین هوسناک بود
[M2]جان عاشق ز هوس پاک بود
[B][M1]هوس ابریست ز باران خالی
[M2]سایه اش مایه بی اقبالیست
[B][M1]نه ازو کشت امل آب خورد
[M2]نه ز تن تب نه ز دل تاب برد
[B][M1]خواجه دل بسته در اسباب جهان
[M2]کشتی افکنده به گرداب جهان
[B][M1]خفته بر نطع امل مست غرور
[M2]طبعش ازنفس و هوا پر شر و شور
[B][M1]چشمش از طلعت شاهد روشن
[M2]گشته در کاخ بطالت روزن
[B][M1]دل او پردگی پرده آز
[M2]مانده در پرده ازو چهره راز
[B][M1]دستش از بازوی خذلان رنجه
[M2]زده در دامن حرمان پنجه
[B][M1]پای او رهسپر کوی خطا
[M2]گام پیمای پی نفس و هوا
[B][M1]معده غارتگر هر پخته و خام
[M2]خورده در هم چه حلال و چه حرام
[B][M1]گوشش از قول نصیحتگر کر
[M2]رام با زمزمه رامشگر
[B][M1]ژاژخایی هنر دندانش
[M2]هزل دستور لب خندانش
[B][M1]شبش آبستن هر فسق و فساد
[M2]روز او پرده در صدق و سداد
[B][M1]با چنین فعل و صفت گر ناگاه
[M2]بشنود خارقی از اهل الله
[B][M1]که فلان پیر جهان پیما گشت
[M2]قدم خشک ز دریا بگذشت
[B][M1]وان دگر پرده عادت بدرید
[M2]کرد پرواز و چو مرغان بپرید
[B][M1]وان دگر کرد سوی کوه نظر
[M2]کوه سنگ از نظر او شد زر
[B][M1]وان دگر زد به کرامت قدمی
[M2]کرد طی بادیه ای را به دمی
[B][M1]وان دگر لشکر همت انگیخت
[M2]لشکری را به دعایی خون ریخت
[B][M1]زین مقالات فتد در دل او
[M2]کین مقامات شود حاصل او
[B][M1]چند روزی ره مردان گیرد
[M2]شیوه راهنوردان گیرد
[B][M1]لیکن آن شیوه از صدق تهی
[M2]ندهد بهره بجز دل سببی
[B][M1]صدق باید که بود شوق فزای
[M2]تا به مقصود شود راهنمای
[B][M1]شوق صادق چو کشد محمل مرد
[M2]کعبه وصل کند منزل مرد
[B][M1]هیچ مانع نگذارد در راه
[M2]تا در آن کعبه کند منزلگاه
[B][M1]بلکه پندار وجود ار به مثل
[M2]افکند در ره مقصود خلل
[B][M1]کشتی آساش به هم در شکند
[M2]رخت هستیش به دریا فکند
[B][M1]چون در آن موج ز خود شوید دست
[M2]افتدش ماهی مقصود به شست
[A]
[B][M1]بر لب دجله چو شد سبز بساط
[M2]زد سراپرده خلیفه به نشاط
[B][M1]داشت در ستر خلافت دو نگار
[M2]هر دو مه طلعت و خورشید عذار
[B][M1]آن یکی پردگی پرده ناز
[M2]چنگ ناهید ازو یافته ساز
[B][M1]عکس گلگونه رخسارش گل
[M2]بنده حلقه زلفش سنبل
[B][M1]وان دگر ساده غلامی چون ماه
[M2]سوده بر چرخ کله گوشه جاه
[B][M1]سرو قدش ز قبا یافته زیب
[M2]عقل را نرگس او داده فریب
[B][M1]هر دو بودند به هم عاشق زار
[M2]عشقشان برده ز دل صبر و قرار
[B][M1]لیکن از دست رقیبان غیور
[M2]می طپیدند ز یکدیگر دور
[B][M1]مجلس از باده چو دیگرگون شد
[M2]پردگی را غم عشق افزون شد
[B][M1]پرده ای نو ز پس پرده بساخت
[M2]چنگ را هم به همان پرده نواخت
[B][M1]گفت صوتی که دگر وقت رسید
[M2]کاید از پرده گشادیم پدید
[B][M1]سوختم از دل غمخواره خویش
[M2]به که سازم پس ازین چاره خویش
[B][M1]دست زد پرده ز رخسار گشاد
[M2]تشنه لب رو به سوی دجله نهاد
[B][M1]بیخودی کرد و دل از خود پرداخت
[M2]بار خود در خطر موج انداخت
[B][M1]بود مه طلعت و ماهی اندام
[M2]کرد در آب چو ماهی آرام
[B][M1]می زدش شعله شوق از دل تاب
[M2]خواست تسکین دهد آن شعله به آب
[B][M1]دید چون حال وی آن طرفه غلام
[M2]خویش را در پیش انداخت چو دام
[B][M1]گشته صد چشم هواخواهی را
[M2]یافت در موج شط آن ماهی را
[B][M1]هر دو گشتند هم آغوش به هم
[M2]رازگوی از لب خاموش به هم
[B][M1]لب به لب روی به رو بنهادند
[M2]دست در گردن هم جان دادند
[A]
[B][M1]ای سراسیمه شوق تو فلک
[M2]سر نپیچیده ز طوق تو ملک
[B][M1]داغ بر جان و دل از شوق توییم
[M2]بنده داغ و سگ طوق توییم
[B][M1]گرنه با طوق وفا تیزتگیم
[M2]در ره تو چو سگان کم ز سگیم
[B][M1]میل غیر از دل ما بیرون کن
[M2]شوق خود روز به روز افزون کن
[B][M1]گر می از ساغر وصلت نکشیم
[M2]به جگر خواری شوق تو خوشیم
[B][M1]هست بهر تو جگر خواری ما
[M2]عزت ما و دگر خواری ما
[B][M1]باد در لجه این بحر سراب
[M2]جامی از خواری تو عزت یاب
[B][M1]گر کند بخت ره آموزی را
[M2]داغ شوق تو شود روزی او
[B][M1]هر چه جز شوق تو در جان فگار
[M2]کارد افسوس و دریغ آرد بار
[B][M1]تا کند قطع ز افسوس و دریغ
[M2]بنه اندر کفش از غیرت تیغ
[A]
[B][M1]ای به هر غیر گشاده نظری
[M2]در دلت نیست ز غیرت اثری
[B][M1]می کنی دعوی غیرتناکی
[M2]لیکن از معنی غیرت پاکی
[B][M1]غیرت و دیدن اغیار که چه
[M2]غیر بین و خبر از یار که چه
[B][M1]دیدن غیر ز غیرت دور است
[M2]غیر بین در دو جهان مغرور است
[B][M1]دیده کو دیدن شه را شاید
[M2]به رخ غیر نظر نگشاید
[B][M1]عشق شاه آمد و غیرت چاووش
[M2]به که چاووش به صد بانگ و خروش
[B][M1]منع اغیار کند از در شاه
[M2]غیر را در حرمش ندهد راه
[B][M1]حرم شاه حریم دل توست
[M2]شاه همواره مقیم دل توست
[B][M1]غیر شه را به حرم راه مده
[M2]به گدا محرمی شاه مده
[B][M1]شاه جو شاه نگر شاه پرست
[M2]هر چه جز شاه بشوی از وی دست
[B][M1]دست در دامن شه محکم دار
[M2]دل به داغ غم او خرم دار
[B][M1]هر چه جز وی ز دلت بیرون کن
[M2]داغ شوقش به دلت افزون کن
[B][M1]مکن آن داعیه چون بوالهوسان
[M2]که بتابی رخ مهرش ز کسان
[B][M1]فیض مهرش که جهان را عام است
[M2]حصر بر خود نه حد هر خام است
[B][M1]خواست ابلیس که آن فیض کرم
[M2]باز برد به فریب از آدم
[B][M1]آن خود از وی نتوانست برید
[M2]لیک ازان شیوه کشید آنچه کشید
[B][M1]کرد ازان شیوه پر شیون خویش
[M2]لعن را طوق نه گردن خویش
[B][M1]اینقدر بس ز تو غیرت که به دل
[M2]شوی از هر چه نه او مهر گسل
[B][M1]رشته مهر بدو پیوندی
[M2]با وی انباز دگر نپسندی
[B][M1]نه که صد کس به وی انباز کنی
[M2]عشقبازی به همه ساز کنی
[B][M1]گاه با شاهد مهوش باشی
[M2]به هواداری او خوش باشی
[B][M1]گاه خیمه به در شاه زنی
[M2]دست دل در کمر جاه زنی
[B][M1]گه سوی میر کنی روی امید
[M2]سازی از حرص سیه روی سفید
[B][M1]گه کنی جای ز ایوان وزیر
[M2]تا شوی از کرمش جایزه گیر
[B][M1]این همه قاعده کافری است
[M2]به خداوند شریک آوری است
[B][M1]نیست بر شرکت کس رخصت ده
[M2]حکم «لایغفر ان یشرک به »
[B][M1]چرک شرک از دل خود پاک بشوی
[M2]پاک شو پس سوی پاک آور روی
[B][M1]مبر آنجا دل آلایشناک
[M2]صحبت پاک نیابد جز پاک
[B][M1]دل که در خون نزد پر ز غمش
[M2]کی سزد مرغ حریم حرمش
[B][M1]جان که ناید به لب از شوق و نیاز
[M2]با لبش گو که چه سان گوید راز
[B][M1]دیده کز دل نکنی خونبارش
[M2]نیست شایستگی دیدارش
[B][M1]دمبدم شوی به خون دیده خویش
[M2]پس طلبگاری دیدار اندیش
[B][M1]هر که از محنت هجران نگریست
[M2]کی تواند رخ جانان نگریست
[B][M1]نیست خوش گنج چو رنجی نکشی
[M2]رنج کش گرطلبی گنج خوشی
[A]
[B][M1]بیدلی داغ دل افروزی داشت
[M2]در دل از آتش او سوزی داشت
[B][M1]عمرها مست لقایش می بود
[M2]بسته در قید وفایش می بود
[B][M1]دمبدم جلوه دیگر می دید
[M2]از جمالش گل دیگر می چید
[B][M1]چرخ از آنجا که ستم دین ویست
[M2]قطع یاران ز هم آیین ویست
[B][M1]خواست تا خانه براندازدشان
[M2]خانه در کوی دگر سازدش
[B][M1]صبح دولت متواری گردد
[M2]روز صحبت شب تاری گردد
[B][M1]بر جدایی دل خود بنهادند
[M2]بر سر ره به وداع استادند
[B][M1]عاشق دلشده برداشت فغان
[M2]بر رخ از خون جگر اشک فشان
[B][M1]لیک یک دیده او اشک فشاند
[M2]وان دگر زآتش دل خشک بماند
[B][M1]چشم تر ناشده را زد مسمار
[M2]تا نبیند پس ازان طلعت یار
[B][M1]رشکش آمد که به چشمی که نریخت
[M2]اشک چون رشته صحبت بگسیخت
[B][M1]بار دیگر به جمالش نگرد
[M2]بلکه دیدن به خیالش گذرد
[B][M1]بعد یکچند رسیدند به هم
[M2]ساغر وصل کشیدند به هم
[B][M1]سالها همنفس هم بودند
[M2]در یکی زاویه همدم بودند
[B][M1]هرگز آن دیده به رویش نگشاد
[M2]کامش از دولت دیدار نداد
[A]
[B][M1]ای ز غیرت رقم غیر زدای
[M2]زین صقیل آینه غیر نمای
[B][M1]جلوه گر در همه اغیار تویی
[M2]وز همه گشته نمودار تویی
[B][M1]در همه کون و مکان غیر تو کو
[M2]تا کسی بر تو برد غیرت ازو
[B][M1]گرد گشتیم درین خانه بسی
[M2]نیست غیر تو درین خانه کسی
[B][M1]هر کسی جسته به غیری پیوند
[M2]کرده دل را به غم غیر تو بند
[B][M1]جامی از غیر تو بر دوخته چشم
[M2]وز خیال رخت افروخته چشم
[B][M1]چشمش از طلعت خود روشن ساز
[M2]بر دلش کن در آن گلشن باز
[B][M1]رو بگردان ز در دورانش
[M2]هجرت آموز ز مهجورانش
[B][M1]سوز او ساز فزون روز به روز
[M2]ز آتش غیرت غیریت سوز
[B][M1]وادی بعد بر او کوته کن
[M2]به سراپرده قربش ره کن
[A]
[B][M1]ای زده در صف دوران دم قرب
[M2]ره فراوان ز تو تا عالم قرب
[B][M1]روز قرب آمد و دوری شب تار
[M2]روز چون نیست به شب گیر قرار
[B][M1]دور ازین روز شب تاریکی
[M2]چند چون صبحدم از نزدیکی
[B][M1]چون دهد دولت نزدیکی دست
[M2]به ادب بایدت از دور نشست
[B][M1]گر به نزدیکی خود مغروری
[M2]غم خود خور که به غایت دوری
[B][M1]پاکبازان که دم قرب زدند
[M2]نام خود بر درم قرب زدند
[B][M1]پا کشیدند ازین دیر مغاک
[M2]رخت بردند ز مطموره خاک
[B][M1]بر سر آب نهادند قدم
[M2]برتر از باد کشیدند علم
[B][M1]گرم از آتش بگذشتند چو دود
[M2]پای کوبان به سر چرخ کبود
[B][M1]یک یک اوراق فلک طی کردند
[M2]روی در کرسی و عرش آوردند
[B][M1]ساختند از سر کرسی پایه
[M2]عرش افکند به سرشان سایه
[B][M1]سر بدان سایه فرو نامدشان
[M2]خواب در سایه نکو نامدشان
[B][M1]مدد از دولت سرمد جستند
[M2]ظلمت سایگی از خود شستند
[B][M1]صد در از لطف گشود ایشان را
[M2]قرب بر قرب فزود ایشان را
[B][M1]چشمشان سرمه اقبال کشید
[M2]دیدن قرب نشد پرده دید
[B][M1]غرقه در وصل و ز وصل آگه نی
[M2]جز ازان قبله اصل آگه نی
[B][M1]پرده قربتشان آمده جا
[M2]فارغ از پرده در خوف و رجا
[B][M1]لیکن آنان که ز قرب آگاهند
[M2]جان ز آگاهی آن می کاهند
[B][M1]گر چه از قرب نوازش یابند
[M2]هر دم از بیم گدازش یابند
[B][M1]که مباد آن به زوال انجامد
[M2]به دل اندوه و ملال آرامد
[B][M1]حالشان باشد ازان دیگرگون
[M2]دیده پر آب بود دل پر خون
[B][M1]چهره دولتشان گردد زرد
[M2]نفس عشرتشان آید سرد
[B][M1]شعله در رشته جان اندازد
[M2]شمع سان از تف آن بگدازند
[A]
[B][M1]والی مصر ولایت ذوالنون
[M2]آن به اسرار حقیقت مشحون
[B][M1]گفت در مکه مجاور بودم
[M2]در حرم حاضر و ناظر بودم
[B][M1]ناگه آشفته جوانی دیدم
[M2]نه جوان سوخته جانی دیدم
[B][M1]لاغر و زرد شده همچو هلال
[M2]کردم از وی ز سر مهر سؤال
[B][M1]که مگر عاشقی ای شیفته مرد
[M2]که بدین گونه شدی لاغر و زرد
[B][M1]گفت آری به سرم شور کسیست
[M2]کش چو من عاشق رنجور بسیست
[B][M1]گفتمش یار به تو نزدیک است
[M2]یا چو شب روزت ازو تاریک است
[B][M1]گفت در خانه اویم همه عمر
[M2]خاک کاشانه اویم همه عمر
[B][M1]گفتمش یکدل و یکروست به تو
[M2]یا ستمکار و جفاجوست به تو
[B][M1]گفت هستیم به هر شام و سحر
[M2]به هم آمیخته چون شیر و شکر
[B][M1]گفتمش یار تو ای فرزانه
[M2]با تو همواره بود همخانه
[B][M1]سازگار تو بود در همه کار
[M2]بر مراد تو بود کارگزار
[B][M1]لاغر و زرد شده بهر چه یی
[M2]سر به سر درد شده بهر چه یی
[B][M1]گفت رو رو که عجب بی خبری
[M2]به کزین گونه سخن درگذری
[B][M1]محنت قرب ز بعد افزون است
[M2]جگر از هیبت قربم خون است
[B][M1]هست در قرب همه بیم زوال
[M2]نیست در بعد جز امید وصال
[B][M1]آتش بیم دل و جان سوزد
[M2]شمع امید روان افروزد
[A]
[B][M1]ای که چون روح به تن نزدیکی
[M2]چون رگ جان به بدن نزدیکی
[B][M1]بلکه نزدیکتری از رگ جان
[M2]لیک دورند ازین فهم کجان
[B][M1]قرب تو گر ننهد پیش قدم
[M2]بازگردد همه عالم به عدم
[B][M1]گر ز ما دور نشیند همه کس
[M2]مایه هستی ما قرب تو بس
[B][M1]دور و نزدیک ز تو بهره ورند
[M2]وز سماط کرمت طعمه خورند
[B][M1]در رهت قطع مسافت دوریست
[M2]وصل جستن به سفر مهجوریست
[B][M1]چیست قرب تو ز خود ببریدن
[M2]دامن از کون و مکان در چیدن
[B][M1]روز جامی که ز قربت دور است
[M2]تیره گشته چو شب دیجور است
[B][M1]از فروغ رخ خود نورش ده
[M2]مرهمی بر دل رنجورش نه
[B][M1]تا دهد نیر قرب تو ضیا
[M2]درکشد روی به جلباب حیا
[A]
[B][M1]ای برافکنده ز رخ ستر حیا
[M2]هیچ ازین کار حیا نیست تو را
[B][M1]خیره چشمی چه کنی اختروار
[M2]همچو خورشید حیایی پیش آر
[B][M1]دل تو مزرعه تخم وفاست
[M2]نم آن مزرعه باران حیاست
[B][M1]نشود سبزه زبستان نو خیز
[M2]ناشده ابر بر آن باران ریز
[B][M1]خوی که بر رخ ز حیا دارد گل
[M2]زان بسی نشو و نما دارد گل
[B][M1]غنچه کز شرم به رخ بسته نقاب
[M2]زان نقاب است زر و گوهر یاب
[B][M1]لعل و زر باشد ازان حاصل او
[M2]منبسط گشته ز شادی دل او
[B][M1]لاله کز شرم به دل دارد داغ
[M2]سرخرو گشته از آنست به باغ
[B][M1]بنگر آن سوسن شرمنده که چون
[M2]از زبان نامده حرفیش برون
[B][M1]لاجرم در صف سوری و سمن
[M2]شد به آزادی مشهور چمن
[B][M1]خیره چشم است به بستان نرگس
[M2]که دهد جام به مستان نرگس
[B][M1]زان سبب دیده اش از نور تهی
[M2]مانده بی خاصیت نوردهی
[B][M1]خوی که از شرم نشیند به جبین
[M2]تازه رو باشد ازو شاهد دین
[B][M1]آنکه بر صخره صما شب تار
[M2]که بود در تگ چه در بن غار
[B][M1]از نفوذ بصر نور فشان
[M2]بیند از رهروی مور نشان
[B][M1]ناظر حال تو باشد شب و روز
[M2]تو هم از ناظریش دیده فروز
[B][M1]ناظر ناظری او می باش
[M2]حاضر حاضری او می باش
[B][M1]بو که شرمندگیت آید پیش
[M2]که بتابی ز گنه خاطر خویش
[B][M1]در مقامی که کنی قصد گناه
[M2]گر کند کودکی از دور نگاه
[B][M1]شرم داری ز گنه در گذری
[M2]پرده عصمت خود را ندری
[B][M1]شرم بادت که خداوند جهان
[M2]که بود واقف اسرار نهان
[B][M1]بر تو باشد نظرش بیگه و گاه
[M2]تو کنی در نظرش قصد گناه
[A]
[B][M1]چون زلیخا ز مه کنعانی
[M2]ماند در دایره حیرانی
[B][M1]بازوی عشق بر او زور آورد
[M2]تلخی هجر در او شور آورد
[B][M1]کردش از انجمن پیدایی
[M2]جای در زاویه تنهایی
[B][M1]شد حجاب از نظر اصحابش
[M2]پرده «غلقت الابوابش »
[B][M1]دامن عصمتشان کرد رها
[M2]میل «همت به و هم بها»
[B][M1]شوق بستد ز کف هر دو زمام
[M2]هر دو گشتند ز هم طالب کام
[B][M1]ناگهان جست زلیخا از جای
[M2]از سر تخت طرب پرده ربای
[B][M1]تا شود مانع دیدار کسی
[M2]پرده پوشید به رخسار کسی
[B][M1]یوسفش گفت به صد گونه شگفت
[M2]که چه چیز است پس پرده نهفت
[B][M1]گفت دارم صنمی از زر ناب
[M2]پای تا سر گهر و لعل خوشاب
[B][M1]سالها شد که هوادار ویم
[M2]روی بر خاک پرستار ویم
[B][M1]شرمم آید که پس از چندین سال
[M2]بیندم فاش درین ناخوش حال
[B][M1]گفت یوسف که نه قاصر نظرم
[M2]من بدین شرم سزاوارترم
[B][M1]تو ازین پیکر بی نفع و ضرر
[M2]که خود آراستی از گوهر و زر
[B][M1]مانده ای روی خجالت در پیش
[M2]دیده می بندیش از دیدن خویش
[B][M1]من ازان پاک که نفع و ضر ازوست
[M2]بحر و کان پر زر و پر گوهر ازوست
[B][M1]چون نباشم خجل و شرمنده
[M2]سر تشویر به پیش افکنده
[B][M1]این سخن گفت و به در روی نهاد
[M2]بر زلیخا در حرمان بگشاد
[A]
[B][M1]ای اولی اجنحه مرغان سر خویش
[M2]برده از شرم تو زیر پر خویش
[B][M1]کار آدم ز حیایت شده سخت
[M2]ستر خود ساخته از برگ درخت
[B][M1]شب ز انجم نظر افروخته ایست
[M2]چشم خجلت به زمین دوخته ایست
[B][M1]صبحدم گرد درت کار سپهر
[M2]اشکریزی بود از گرمی مهر
[B][M1]بنده جامی که کمین بدنه توست
[M2]در ره عجز سرافکنده توست
[B][M1]چون مه آورده رخ اندر کمی است
[M2]حلقه گشته به در محرمی است
[B][M1]محرم حلقه رازش گردان
[M2]وز در بیهده بازش گردان
[B][M1]گر بود حرص و هوا را بنده
[M2]ساز ازان بندگیش شرمنده
[B][M1]چون به شرمندگی افتاده شود
[M2]هر چه شرم آرد ازان ساده شود
[B][M1]زن رقم بر ورق سادگیش
[M2]حرف آزادی و آزادگیش
[A]
[B][M1]ای ملک زاده اقلیم وجود
[M2]پدرت خیل ملک را مسجود
[B][M1]سایبان حرمت چرخ برین
[M2]تختگاه قدمت گوی زمین
[B][M1]«ولقد کرمنا» تاج سرت
[M2]«وحملناهم » رخش سفرت
[B][M1]کوه در خدمت تو بسته کمر
[M2]کان پی زینت تو داده گهر
[B][M1]بحر هم نیز به کار تو در است
[M2]بهر تو حیله ور و حیله گر است
[B][M1]که دهد حقه در از صدفت
[M2]که نهد پنجه مرجان به کفت
[B][M1]از پی مطبخ تو جانوران
[M2]گله گله به در و دشت چران
[B][M1]باغ صد میوه خوش پرورده
[M2]نقل بزم تو مهیا کرده
[B][M1]هر چه زیر فلک بی سر و بن
[M2]هست القصه چه نوی چه کهن
[B][M1]همه بهر تو و تو بهر خدای
[M2]یکدم از رقده غفلت به خود آی
[B][M1]بازگونه مکن این وضع بدیع
[M2]که وضیعی نبود کار رفیع
[B][M1]نیستی باد چو صاحب هوسی
[M2]در میاویز به هر خار و خسی
[B][M1]نیستی آب چو آلوده دلی
[M2]در میامیز به هر لای و گلی
[B][M1]نیستی خاک بنه زین پستی
[M2]قدم سعی به بالادستی
[B][M1]گرم رو آمده چون آتش باش
[M2]هر چه پیش آید ازان سرکش باش
[B][M1]از خسان سرکشی آزادگی است
[M2]به خسان بستگی افتادگی است
[B][M1]تا به کی بنده هر خس باشی
[M2]بنده هر کس و ناکس باشی
[B][M1]چیست خس هر چه نه شاه ازل است
[M2]کش به هستی نه عوض نی بدل است
[B][M1]از همه بگسل و با او پیوند
[M2]بنه از بندگیش بر خود بند
[B][M1]بو که از بند غم آزاد شوی
[M2]به غم بندگیش شاد شوی
[B][M1]شاه فرد است مشو بیهده گرد
[M2]فرد شو بهر طلبگاری فرد
[B][M1]دست ز آلایش کونین بشوی
[M2]ترک آسایش کونین بگوی
[B][M1]پای بیرون نه ازین دیرین دیر
[M2]دل بپرداز ز آویزش غیر
[B][M1]بنده ای شو ز دو کون آزاده
[M2]لوحی از نقش تعلق ساده
[B][M1]گر برآرد ز زمین باد دمار
[M2]ننشیند به ضمیر تو غبار
[B][M1]ور ز موجت گذرد آب ز سر
[M2]نشود دامن تجرید تو تر
[B][M1]ور جهان شعله زند آتش وش
[M2]وقت تو گردد ازان آتش خوش
[B][M1]زیر این دایره زنگاری
[M2]گل بود خار و عزیزی خواری
[B][M1]رونق گل مطلب از خارش
[M2]مشو از بهر عزیزی خوارش
[B][M1]آن زمان خلعت عزت یابی
[M2]که رخ از عزت او برتابی
[A]
[B][M1]خارکش پیری با دلق درشت
[M2]پشته خار همی برد به پشت
[B][M1]لنگ لگان قدمی برمی داشت
[M2]هر قدم دانه شکری می کاشت
[B][M1]کای فرازنده این چرخ بلند
[M2]وی نوازنده دلهای نژند
[B][M1]کنم از جیب نظر تا دامن
[M2]چه عزیزی که نکردی با من
[B][M1]در دولت به رخم بگشادی
[M2]تاج عزت به سرم بنهادی
[B][M1]حد من نیست ثنایت گفتن
[M2]گوهر شکر عطایت سفتن
[B][M1]نوجوانی به جوانی مغرور
[M2]رخش پندار همی راند ز دور
[B][M1]آمد آن شکرگزاریش به گوش
[M2]گفت کای پیر خرف گشته خموش
[B][M1]خار بر پشت زنی زینسان گام
[M2]دولتت چیست عزیزیت کدام
[B][M1]عمر در خارکشی باخته ای
[M2]عزت از خواری نشناخته ای
[B][M1]پیر گفتا که چه عزت زین به
[M2]که نیم بر در تو بالین نه
[B][M1]کای فلان چاشت بده یا شامم
[M2]نان و آبی که خورم و آشامم
[B][M1]شکر گویم که مرا خوار نساخت
[M2]به خسی چون تو گرفتار نساخت
[B][M1]به ره حرص شتابنده نکرد
[M2]به در شاه و گدا بنده نکرد
[B][M1]داد با این همه افتادگیم
[M2]عز آزادی و آزادگیم
[A]
[B][M1]ای غمت مایه ده شادی ما
[M2]بر درت بندگی آزادی ما
[B][M1]بنده خاص تو را نیست پسند
[M2]بر دل از بندگی غیر تو بند
[B][M1]فارغ است از دو جهان در دو جهان
[M2]نه عیان بسته چیزی نه نهان
[B][M1]جا گرفته به سر خشک زمین
[M2]گشته در کوی فنا خاک نشین
[B][M1]نشده خاطر او بند به هیچ
[M2]نه دلش یافته پیوند به هیچ
[B][M1]تافته روی ز روی همه کس
[M2]روی در روی تو آورده و بس
[B][M1]جامی از بندگی خویش ملول
[M2]دارد از خواجگیت چشم قبول
[B][M1]بر درت عز قبولیش بده
[M2]در رهت اذن دخولیش بده
[B][M1]بر وی افشان ز ره خود گردی
[M2]بر دلش نه ز غم خود دردی
[B][M1]افکن از منزل بی دردانش
[M2]رخت در کوی جوانمردانش
[A]
[B][M1]ای که از طبع فرومایه خویش
[M2]می زنی گام پی وایه خویش
[B][M1]خاطر از وایه خود خالی کن
[M2]زین هنر پایه خود عالی کن
[B][M1]بهر خود گرمی جز سردی نیست
[M2]سردی آیین جوانمردی نیست
[B][M1]چند روزی ز قوی دینان باش
[M2]در پی حاجت مسکینان باش
[B][M1]شمع شو شمع که خود را سوزی
[M2]تا به آن بزم کسان افروزی
[B][M1]با بد و نیک نکوکاری ورز
[M2]شیه یاری و غمخواری ورز
[B][M1]ابر شو تا که چو باران ریزی
[M2]بر گل و خس همه یکسان ریزی
[B][M1]چشم بر لغزش یاران مفکن
[M2]به ملامت دل یاران مشکن
[B][M1]در گذر از گنه و از دگران
[M2]چون ببینی گنهی در گذران
[B][M1]باش چون بحر ز آلایش پاک
[M2]ببر آلایش از آلایشناک
[B][M1]همچو دیده به سوی خویش مبین
[M2]خویش را از دگران بیش مبین
[B][M1]بس عمارت که بود خانه رنج
[M2]بس خرابی که شود پرده گنج
[B][M1]با همه باش به صلح آوریی
[M2]که نگنجد به میان داوریی
[B][M1]همچو آن بیخته خاک از خس و خار
[M2]که زند آب بر آن ابر بهار
[B][M1]کف پا رانبود زان دردی
[M2]پس پا را نرسد زان گردی
[B][M1]ور سوی داوریت افتد رای
[M2]به که با خود کنی از بهر خدای
[B][M1]بت خود را بشکن خوار و ذلیل
[M2]ناور شو به فتوت چو خلیل
[B][M1]بت تو نفس هواپرور توست
[M2]که به صد گونه خطا رهبر توست
[B][M1]بسط کن بر همه کس خوان کرم
[M2]بذل کن بر همه همیان درم
[B][M1]گر براهیمی و گر زردشتی
[M2]روی در هم مکش از هم پشتی
[B][M1]بازکش پای ز آزار همه
[M2]دست بگشای به ایثار همه
[B][M1]هر چه بدهی به کسی باز مجوی
[M2]دل ز اندیشه آن پاک بشوی
[B][M1]آنچه بخشند چه بسیار و چه کم
[M2]نیست بر گشتن ازان طور کرم
[B][M1]طفل چون صاحب احسان گردد
[M2]زود از داده پشیمان گردد
[B][M1]هر چه خندان بدهد نتواند
[M2]که دگر گریه کنان نستاند
[B][M1]تا توانی مگشا جیب کسان
[M2]منگر در هنر و عیب کسان
[B][M1]عیب بینی هنر چندان نیست
[M2]هدف قصد هنرمندان نیست
[B][M1]هر چه نامش نه پسندیده کنی
[M2]بهتر آنست که نادیده کنی
[B][M1]دل ز اندیشه آن داری دور
[M2]دیده از دیدن آن سازی کور
[B][M1]بو که از چون تو نکو کرداری
[M2]به دل کس نرسد آزاری
[A]
[B][M1]آن جوانمرد زنی زیبا خواست
[M2]خانه دل به خیالش آراست
[B][M1]لیک ازان پیش که بینند به هم
[M2]وز پی وصل نشینند به هم
[B][M1]آن صنم عارضه ای پیدا کرد
[M2]بر سر بستر و بالین جا کرد
[B][M1]زآتش تب به رخش تاب نماند
[M2]زآبله در گل او آب نماند
[B][M1]اختر منخسف افزون ز شمار
[M2]ماند بر ماه رخش ثابت وار
[B][M1]قرص خورشید رخش پر زده شد
[M2]خوان خوبیش به هم بر زده شد
[B][M1]مردم دلداده چو آن قصه شنید
[M2]دیده بر بست و به رخ پرده کشید
[B][M1]هر دم از درد فغانی می کرد
[M2]دردمندانه بیانی می کرد
[B][M1]که ازین درد که آمد به سرم
[M2]مانده از نور سواد بصرم
[B][M1]بعد یکچند برآورد نفیر
[M2]که فغان از اثر چرخ اثیر
[B][M1]کز دلم نقد شکیبایی برد
[M2]وز کفم گوهر بینایی برد
[B][M1]پس ازان هر دو به هم پیوستند
[M2]شاد و ناشاد به هم بنشستند
[B][M1]مرد کورانه معاشی می کرد
[M2]زن ز کوریش دریغی می خورد
[B][M1]آن نکو زن چه پس از سالی بیست
[M2]که درین دیر پر آفات بزیست
[B][M1]خیمه در عالم تنهایی زد
[M2]مرد حالی دم بینایی زد
[B][M1]لب گشادند حریفان به سؤال
[M2]شرح جستند ز کیفیت حال
[B][M1]گفت آن روز که آن غیرت حور
[M2]ماند از آبله در عین قصور
[B][M1]نظر از جمله جهان در بستم
[M2]فارغ از دیدن او بنشستم
[B][M1]تا نداند که من آن می بینم
[M2]دامن خاطر ازو می چینم
[B][M1]در دلش ناید ازان اندوهی
[M2]به ضمیرش نرسد مکروهی
[B][M1]چون ازین دیر فنا رخت ببست
[M2]به سراپرده جاوید نشست
[B][M1]فارغ از وهم غم افزایی خویش
[M2]کردم اقرار به بینایی خویش
[B][M1]همه گفتند که احسنت ای مرد
[M2]وز حریفان به جوانمردی فرد
[B][M1]غایت دین مروت اینست
[M2]حد آیین فتوت اینست
[A]
[B][M1]ای جوانمردی مردان از تو
[M2]جنبش راهنوردان از تو
[B][M1]ما برای تو جهانگردانیم
[M2]در وفای تو جوانمردانیم
[B][M1]جز به سر نیست جهانگردی ما
[M2]جز به جان نیست جوانمردی ما
[B][M1]فرخ آن کس که سرافرازی یافت
[M2]در رهت پایه جانبازی یافت
[B][M1]سر تویی خیل سرافرازان را
[M2]جان تویی پیکر جانبازان را
[B][M1]جامی از رنج طلب آمده سیر
[M2]بر درت می گذرد دیر به دیر
[B][M1]تیر غفلت بکش از کیش او را
[M2]گرمیی ده به ره خویش او را
[B][M1]چون صبا تیز عنانش گردان
[M2]در طلب گرد جهانش گردان
[B][M1]با دلی تنگ درونی تیره
[M2]شد بر او بیهده گویی چیره
[B][M1]فیض نوریش ده از عالم صدق
[M2]تا چو صبح از تو برآرد دم صدق
[A]
[B][M1]ای گرو کرده زبان را به دروغ
[M2]برده بهتان ز کلام تو فروغ
[B][M1]این نه شایسته هر دیده ور است
[M2]که زبانت دگر و دل دگر است
[B][M1]از ره صدق و صفا دوری چند
[M2]دل قیری رخ کافوری چند
[B][M1]روی در قاعده احسان کن
[M2]ظاهر و باطن خود یکسان کن
[B][M1]یکدل و یکجهت و یکرو باش
[M2]وز دورویان جهان یکسو باش
[B][M1]از کجی خیزد هر جا خللیست
[M2]راستی رستی نیکو مثلیست
[B][M1]راست جو راست نگر راست گزین
[M2]راست گو راست شنو راست نشین
[B][M1]تیر اگر راست رود بر هدف است
[M2]ور رود کج ز هدف بر طرف است
[B][M1]رورقم های «الف بی » بنگر
[M2]که الف از همه باشد برتر
[B][M1]رو بنه تخته ابجد به کنار
[M2]که درآید الف اول به شمار
[B][M1]گر سبب جوید حکمت طلبی
[M2]نیست جز راستی آن را سببی
[B][M1]راست رو است که سرور باشی
[M2]در حساب از همه برتر باشی
[B][M1]صدق اکسیر مس هستی توست
[M2]پایه افراز فرو دستی توست
[B][M1]اثر کذب بود هیچکسی
[M2]به کسی گر رسی از صدق رسی
[B][M1]صبح کاذب زند از کذب نفس
[M2]نور او یک دو نفس باشد و بس
[B][M1]صبح صادق چو بود صدق پسند
[M2]علم نورش از آنست بلند
[B][M1]دل اگر صدق پسندیت دهد
[M2]بر همه خلق بلندیت دهد
[B][M1]وگر از کذب گزیند علمی
[M2]علم او بنشیند به دمی
[B][M1]صدق پیش آر که صدیق شوی
[M2]گوهر لجه تحقیق شوی
[B][M1]گر چه صدیق نبی راست خلف
[M2]باشدش بر دگر اصناف شرف
[B][M1]گر بر این قاعده برهان خواهی
[M2]به که برهانش ز قرآن خواهی
[B][M1]آنست صدیق که دل صاف شود
[M2]دعوی او همه انصاف شود
[B][M1]وعده او به وفا انجامد
[M2]دلش از غش به صفا آرامد
[B][M1]در درون تخم امانت فکند
[M2]وز برون خار خیانت بکند
[B][M1]بر فتد بیخ نفاق از گل او
[M2]سرزند شاخ وفاق از دل او
[B][M1]نه در او رنگ تکلف باشد
[M2]نه در او بوی تصلف باشد
[B][M1]دامن همت صدیقان گیر
[M2]در ره خدمت صدیقان میر
[B][M1]بو که بر جان تو خالی ز قصور
[M2]از صفای دلشان ریزد نور
[B][M1]مس قلب تو ازان زر گردد
[M2]سنگ بی قدر تو گوهر گردد
[A]
[B][M1]رهروی کعبه تمنا می داشت
[M2]لیکنش مادر ازان وا می داشت
[B][M1]کعبه اش بود بلی مادر او
[M2]طوف می کرد به گرد سر او
[B][M1]نیک زن رخت چو زین خانه ببست
[M2]ثمن خانه اش آورد به دست
[B][M1]زان ثمن کرد چو آمد به شمار
[M2]جیب را مخزن پنجه دینار
[B][M1]شد عصا در کف و نعلین به پای
[M2]در ره کعبه بیابان پیمای
[B][M1]چون ز ره مرحله ای چند برید
[M2]ناگهش راهزی پیش رسید
[B][M1]گفت ای شیخ چه داری در جیب
[M2]جیب پر زر بود از صوفی عیب
[B][M1]بود چون راسترو و راست سرشت
[M2]شیوه راستی از دست نهشت
[B][M1]گفت در جیب پی توشه راه
[M2]نیست دینار زرم جز پنجاه
[B][M1]راهزن گفت برون آور هان
[M2]هر چه داری به تنگ جیب نهان
[B][M1]بستد آن را و یکایک بشمرد
[M2]بوسه ها داد و بدو باز سپرد
[B][M1]گفت کافتاد ازین راستیم
[M2]در کم و کاست کم و کاستیم
[B][M1]صدقت از کذب رهانید مرا
[M2]پایه بر چرخ رسانید مرا
[B][M1]ناوک صدق توام صید تو ساخت
[M2]آهوی دام و سگ قید تو ساخت
[B][M1]پس به الحاح و نیازی غالب
[M2]ساخت بر مرکب خویشش راکب
[B][M1]که به این راحله ره را کن طی
[M2]که منت می رسم اینک از پی
[B][M1]سال دیگر به جهان دست فشاند
[M2]در پی او به حرم راحله راند
[B][M1]هر دو بودند به هم پیر و مرید
[M2]تا اجل رشته صحبت ببرید
[A]
[B][M1]ای ز نورت علم صبح سفید
[M2]صادقان را به تو خوش صبح امید
[B][M1]ما چو صبح از تو به صدقیم علم
[M2]جز به مهرت ز ازل نازده دم
[B][M1]تا به کی جامه جان چاک زنیم
[M2]علم صدق بر افلاک زنیم
[B][M1]انجم اشک چو گردون ریزیم
[M2]چون شفق اشک به خون آمیزیم
[B][M1]تاب مهری به دل ما افکن
[M2]تا شود زان نفس ما روشن
[B][M1]برسانیم به روشن نفسی
[M2]ناکسان را به مقامات کسی
[B][M1]هست در کشمکش نفس نژند
[M2]جامی از ناکسی خود گله مند
[B][M1]مده از گرم روان واپسیش
[M2]برهان از کسی و ناکسیش
[B][M1]گر چه راهی به خطا پیموده
[M2]از عمل های ریاآلوده
[B][M1]به خلاصی ز ریا خاصش کن
[M2]حلقه کوب در اخلاصش کن
[A]
[B][M1]ای به خود رسته که چون شاخ گیا
[M2]می دهد جنبش تو باد هوا
[B][M1]تا کی از باد هوا جنبیدن
[M2]چون هوا نیست خوش آرامیدن
[B][M1]هست جنبش ز هوا عادت خس
[M2]جنبش از بهر خدا باید و بس
[B][M1]چون هوا آید جنبش کم کن
[M2]کوه سان پا به زمین محکم کن
[B][M1]ور خدا خواندت از سر کن پای
[M2]بر هوا پا نه و در راه درآی
[B][M1]دام ازین وادی خونخوار بکش
[M2]دامن از صحبت اغیار بکش
[B][M1]روی در قبله یکرویی کن
[M2]خلق بگذار و خداجویی کن
[B][M1]تا کی از دین ببری رونق را
[M2]کز پی خلق پرستی حق را
[B][M1]چون نباشد نظر کس به تو باز
[M2]دانه چین مرغ شوی وقت نماز
[B][M1]نهی آن گونه پی سجده جبین
[M2]کو پی دانه برد سر به زمین
[B][M1]وقت سجده که سوی خانه بود
[M2]مدت چیدن یک دانه بود
[B][M1]نه در آن سجده وقاری بودت
[M2]نه به دل هوش و قراری بودت
[B][M1]ور بود همچو تویی حاضر تو
[M2]که در آن سجده بود ناظر تو
[B][M1]دیر ماند سر تو سجده شناس
[M2]همچو در کاه سر گاو خراس
[B][M1]سجده جز بهر خدا شرک بود
[M2]شرک بر چهره جان چرک بود
[B][M1]رشحی از چشمه اخلاص بجوی
[M2]وز رخ جان خود آن چرک بشوی
[B][M1]چیست اخلاص دل از خود کندن
[M2]کار خود را به خدا افکندن
[B][M1]نقد دل از همه خالص کردن
[M2]روی چون زر به خلاص آوردن
[B][M1]دل به اسباب جهان نا دادن
[M2]دیده بر حور جنان ننهادن
[B][M1]ساختن از دو جهان قبله یکی
[M2]تافتن روی ز هر وهم و شکی
[B][M1]گر بری ره به چنین اخلاصی
[M2]باشی اندر صف مردان خاصی
[B][M1]خطبه قرب به نام تو بود
[M2]جرعه وصل به کام تو بود
[B][M1]لهو تو جد شود و سهو صواب
[M2]هزل تو مایه احسان و ثواب
[B][M1]محرم کعبه اقبال شوی
[M2]محرم پرده اجلال شوی
[A]
[B][M1]عربی چند به هم ذوق کنان
[M2]لب گشادند به نادر سخنان
[B][M1]یکی از نجد حکایت می کرد
[M2]یکی از وجد شکایت می کرد
[B][M1]یکی از ناقه و محمل می گفت
[M2]یکی از وادی و ساحل می گفت
[B][M1]یکی از عشق به خوبان عرب
[M2]یکی از سعی در اسباب طرب
[B][M1]ناگهان مخلصی از ملک عجم
[M2]زد به سر منزل آن قوم قدم
[B][M1]به فنون ادبش راه نبود
[M2]وز زبان عرب آگاه نبود
[B][M1]شد گمانش که دعا می خوانند
[M2]سخن از حمد و ثنا می رانند
[B][M1]طلب عفو گنهکاریهاست
[M2]بر در لطف عفو زاریهاست
[B][M1]او هم آنجا به تواضع بنشست
[M2]گریه و آه و فغان در پیوست
[B][M1]هر چه آن قوم بیان می کردند
[M2]با هم اسرار عیان می کردند
[B][M1]او به تقلید همان را می گفت
[M2]گوهر اشک به مژگان می سفت
[B][M1]حشو می گفت و دعا می پنداشت
[M2]ذم همی خواند و ثنا می پنداشت
[B][M1]لیک چون بر لبش آن خاص کلام
[M2]بود در معنی اخلاص تمام
[B][M1]یافت درباره وی حکم دعا
[M2]داد خاصیت غفران و رضا
[B][M1]شد ازان دعوت از نخوت دور
[M2]جرم از عفو و گناهان مغفور
[B][M1]کرد از اخلاص ز تقصیر بری
[M2]بر مس قلب خود اکسیر گری
[A]
[B][M1]ای ز بیمت دل عشاق دو نیم
[M2]خطر مخلص راه تو عظیم
[B][M1]وای مخلص اگرش آید پیش
[M2]خطر دیدن اخلاص ز خویش
[B][M1]دید اخلاص ز خود اشراک است
[M2]نعت اشراک نه از ادراک است
[B][M1]کار مخلص همه نقص است و خلل
[M2]کسر او تا نه به فتح است بدل
[B][M1]کسر مخلص ز وی و فتح ز توست
[M2]کسر او هست به فتح تو درست
[B][M1]بی تو جامی تنی آمد بی روح
[M2]بر تن ای روح فشان گنج فتوح
[B][M1]هر عمارت که زدی ویران کن
[M2]همچو گنجش به خود آبادان کن
[B][M1]کیست او تا دم اخلاص زند
[M2]تا قدم در حرم خاص زند
[B][M1]دار در سایه انعام خودش
[M2]بهره مند از کرم عام خودش
[B][M1]مکن از حرص و هوا پا بستش
[M2]گوهر جود نه اندر دستش
[A]
[B][M1]ای درم گرد تو بسیار شده
[M2]دین تو در سر دینار شده
[B][M1]گنج جود است کف تو مپسند
[M2]از هر انگشت بر آنجا دو سه بند
[B][M1]دست بسته بود از مرد درشت
[M2]بهر آزار درم جویان مشت
[B][M1]مشت پرز که نماید مدخل
[M2]مشت پر کرده بود بر سایل
[B][M1]کف بی جود وی از خوی نه خوب
[M2]بر گدایان ز قفا سیلی کوب
[B][M1]پنجه خود به مساحت بگشای
[M2]بر درم جود در راحت بگشای
[B][M1]غنچه سان خرده چه پیچی به ورق
[M2]خرج کن همچو گل آن را به طبق
[B][M1]موجب قبض بود جمع درم
[M2]مایه بسط و طرب بذل و کرم
[B][M1]بین کفت را که به بیشی و کمی
[M2]قبض و بسط از درم و بی درمی
[B][M1]باش چون حقه که هست از زر و مال
[M2]خواه پر خواه تهی بر یک حال
[B][M1]نه چو همیان که زر و بی زریش
[M2]می دهد فربهی و لاغریش
[B][M1]عقد همیان که پر از سیم و زر است
[M2]بر میان تو چو زرین کمر است
[B][M1]بر میان همچو کمر مپسند آن
[M2]جز پی خدمت حاجتمندان
[B][M1]گنج از امساک بود خاک به سر
[M2]کان ز امساک شود زیر و زبر
[B][M1]هر چه داری ز در و گوهر ناب
[M2]ریز بر خاک و برآ خوش چو سحاب
[B][M1]بار فقر ار فکنی از یک تن
[M2]بار منت منهش بر گردن
[B][M1]کوهی از فقر اگر آید پیش
[M2]کاهی از منت ازان باشد بیش
[B][M1]چون عطابخش خدا آمد و بس
[M2]به که دانا ننهد منت کس
[B][M1]در کرم حیله گری بیش نیی
[M2]جود را رهگذری بیش نیی
[B][M1]چیست چندین عظموت و جبروت
[M2]پشت لب بر زدن و باد بروت
[B][M1]کیسه بیشتر از کان که شنید
[M2]کاسه گرمتر از آش که دید
[B][M1]هر زر و مال که بخشیده دهی
[M2]باید از وجه پسندیده دهی
[B][M1]به ستم سیم ستانی ز کسان
[M2]تا کشی خوان کرم بهر خسان
[B][M1]نیست لایقتر ازین هیچ کرم
[M2]کز کسان بازکشی دست ستم
[B][M1]قحبه کز کسب زنا بخشد زر
[M2]بخل صد بار ز جودش بهتر
[B][M1]جود او دود شرارت شرر است
[M2]بخل او نخل سعادت ثمر است
[B][M1]مالت از دزد به تاراج افتد
[M2]به که نی در کف محتاج افتد
[B][M1]ابر باید که به صحرا بارد
[M2]زان چه حاصل که به دریا بارد
[B][M1]می دهد سبزه و گل صحرا را
[M2]می کند آبله رو دریا را
[B][M1]دل فاسق که به زر شاد کنی
[M2]مجلس فسق وی آباد کنی
[B][M1]به می و نقل کنی یاوریش
[M2]مطرب و شاهد و شمع آوریش
[B][M1]ظلم زور ز زر یافته هست
[M2]ظلم را تیغ زراندود به دست
[B][M1]از زر و سیم بر او جود مکن
[M2]ظلم را تیغ زر اندود مکن
[B][M1]هر چه بخشی که بگیری دگری
[M2]آن نه جود است که بیع است و شری
[B][M1]تخم تلبیس بود دانه به دام
[M2]نیست بر گرسنه مرغان انعام
[B][M1]صید گر دانه که می افشاند
[M2]می کند حیله که جان بستاند
[B][M1]همتی ورز درین کاخ منیر
[M2]همچو خورشید ببخش و مپذیر
[B][M1]فیض خور نیست به هر شیب و فراز
[M2]بهر نفعی که به وی گردد باز
[B][M1]بر عطا صیت و ثنایی مطلب
[M2]وز عطاخواه جزایی مطلب
[B][M1]ور فتد زو دو صدت گنج به چنگ
[M2]باز ده ور چه کشد کار به جنگ
[A]
[B][M1]آن عرابی به شتر قانع و شیر
[M2]در یکی بادیه شد مرحله گیر
[B][M1]ناگهان جمعی از ارباب قبول
[M2]شب در آن مرحله کردند نزول
[B][M1]خاست مردانه به مهمانیشان
[M2]شتری برد به قربانیشان
[B][M1]روز دیگر ره پیشینه سپرد
[M2]بهر ایشان شتر دیگر برد
[B][M1]عذر گفتند که باقیست هنوز
[M2]چیزی از داده دوشین امروز
[B][M1]گفت حاشا که ز پس مانده دوش
[M2]دیگ جود آیدم امروز به جوش
[B][M1]روز دیگر به کرم ورزی پشت
[M2]کرد محکم شتری دیگر کشت
[B][M1]بعد ازان بر شتری راکب شد
[M2]بهر کاری ز میان غایب شد
[B][M1]قوم چون خوان نوالش خوردند
[M2]عزم رحلت ز دیارش کردند
[B][M1]دست احسان و کرم بگشادند
[M2]بدره زر به عیالش دادند
[B][M1]دور ناگشته هنوز از دیده
[M2]میهمانان کرم ورزیده
[B][M1]آمد آن طرفه عرابی از راه
[M2]دید آن بدره در آن منزلگاه
[B][M1]گفت کین چیست زبان بگشودند
[M2]صورت حال بدو بنمودند
[B][M1]خاست بدره به کف و نیزه به دوش
[M2]وز پی قوم برآورد خروش
[B][M1]کای سفیهان خطا اندیشه
[M2]وی لئیمان خساست پیشه
[B][M1]بود مهمانیم از محض کرم
[M2]نه چو بیع از پی دینار و درم
[B][M1]داده خویش ز من بستانید
[M2]پس رواحل به ره خود رانید
[B][M1]ور نه تا جان برود از تنتان
[M2]در تن از نیزه کنم روزنتان
[B][M1]داده خویش گرفتند و گذشت
[M2]وان عرابی ز قفاشان برگشت
[A]
[B][M1]ای محیط کرمت عرش صدف
[M2]عرشیان در طلبت باده به کف
[B][M1]ما که لب تشنه احسان توییم
[M2]کشتی افتاده به طوفان توییم
[B][M1]نظر لطف بر این کشتی دار
[M2]به سلامت برسانش به کنار
[B][M1]خیمه ما به سوی ساحل زن
[M2]صدف هستی ما را بشکن
[B][M1]پرده ظلمت ما را بگشای
[M2]صفوت گوهر ما را بنمای
[B][M1]جامی از هستی خود گشته ملول
[M2]دارد از فضل تو امید قبول
[B][M1]بر سر خوان عطایش بنشان
[M2]دامن از گرد خطایش بفشان
[B][M1]بنگر اندوه وی و شادش کن
[M2]بنده پیر شد آزادش کن
[B][M1]بینشش ده که تو را بشناسد
[M2]نعمتت را ز بلا بشناسد
[B][M1]کمر خدمت طاعت بخشش
[M2]افسر عز قناعت بخشش
[A]
[B][M1]ای کمر بسته به صد حرص چو مور
[M2]وای تو گر بری این حرص به گور
[B][M1]خرمن هستی تو شد جو جو
[M2]بهر دانه تو چنین در تک و دو
[B][M1]چون شود هیچ ندانم حالت
[M2]دور گردون چو کند پامالت
[B][M1]در کمین خانه دوران دو رنگ
[M2]زخم زد بر دل تو کبر پلنگ
[B][M1]حرص در جان تو موش است بکوش
[M2]تا به زخمش نرسد آفت موش
[B][M1]گر دو عالم زبر و زیر شود
[M2]دیده حرص کجا سیر شود
[B][M1]صاد کز سلک حروفش زیری
[M2]یافت چشمیست تهی از سیری
[B][M1]چند در آز شوی عمر گسل
[M2]چیست زین عمر درازت حاصل
[B][M1]دلت از آز بپرداز که هست
[M2]ماهی از آز گرفتار به شست
[B][M1]خاطر از آز تهی کن که مدام
[M2]مرغ را آز کند بسته دام
[B][M1]حرص در کن مکن دین هنر است
[M2]حرص درکش مکش خود خطر است
[B][M1]گلخن حرص بود تیره و تنگ
[M2]کن به گلزار قناعت آهنگ
[B][M1]گل که از خاک قناعت خیزد
[M2]نافه در ناف ریاحین بیزد
[B][M1]کنز لایفنی از وی گهریست
[M2]مال لاینفد از وی خبریست
[B][M1]آن گهر زیور گوش خرد است
[M2]وین خبر مایه عمر ابد است
[B][M1]فاقد قاف قناعت عنقا
[M2]نیست جز ناعب انواع غنا
[B][M1]گنج خالی ز قناعت رنج است
[M2]هم قناعت که قناعت گنج است
[B][M1]دنیی کم که تو را هست پسند
[M2]چو دهد دست بدان شو خرسند
[B][M1]کم که نزدیک به کارت سازد
[M2]به ز بسیار که دور اندازد
[B][M1]قانع از رنج طلب آسوده ست
[M2]طامع اندر طلب بیهوده ست
[B][M1]هر چه دادند به آن داده بساز
[M2]سوی ناآمده گردن مفراز
[B][M1]در قناعت که تو را دسترس است
[M2]گر همین عزت نفس است بس است
[B][M1]گر عنان سوی قناعت تایی
[M2]زندگانی خوش آندم یابی
[B][M1]هست زیر فلک گردنده
[M2]قانع آزاده و طامع بنده
[B][M1]نیست جز قاعده بیخردی
[M2]از طمع بندگی همچون خودی
[A]
[B][M1]می شد آن خاصگی شاه به دشت
[M2]بر کنار تره زاری بگذشت
[B][M1]تره کاری ز قضا بر لب جوی
[M2]بود ز آلودگی گل تره شوی
[B][M1]زان تره هر چه همی ماند در آب
[M2]طعمه می ساخت حکیمی به شتاب
[B][M1]خاصگی گفت بدو کای سره مرد
[M2]کس ندیدم که بدینسان تره خورد
[B][M1]تره تو که نه نان دیده نه دوغ
[M2]ندهد کار تو را هیچ فروغ
[B][M1]گر چو ما خدمتی شاه شوی
[M2]صاحب مرتبه و جاه شوی
[B][M1]دسته تره که بر خوان بودت
[M2]پهلوی بره بریان بودت
[B][M1]لقمه بره که با تره خوری
[M2]به ز هر تره که بی بره خوری
[B][M1]گفت با خاصگی آن مرد حکیم
[M2]کای ز جاه آمده در چاه مقیم
[B][M1]گر چو ما راه قناعت سپری
[M2]به حرمگاه قناعت گذری
[B][M1]باشد از خوان جهان تره بست
[M2]خوردن بره نیفتد هوست
[B][M1]کمر خدمت شاهت چو کمند
[M2]نفکند گردن اقبال به بند
[B][M1]شاه از خلعت شاهی بیرون
[M2]نیست جز چون تو یکی مرد زبون
[B][M1]پیش شمشیر سر افکنده شوی
[M2]به که پیش چو خودی بنده شوی
[B][M1]در دیاری که ز فقر آبادیست
[M2]بندگی خاک ره آزادیست
[A]
[B][M1]ای به زندان غمت شاد همه
[M2]بند تو بنده و آزاد همه
[B][M1]روی در قبله احسان توییم
[M2]بندی و بنده فرمان توییم
[B][M1]سر ما افسر طاعت ز تو یافت
[M2]دل ما عز قناعت ز تو یافت
[B][M1]حرص ما بر تو ز حد بیرون است
[M2]هر چه گوییم ازان افزون است
[B][M1]زان گرفتار صنایع نشویم
[M2]کز تو جز هم به تو قانع نشویم
[B][M1]جامی از حرص و قناعت رسته
[M2]در رهت محمل طاعت بسته
[B][M1]بارش از راه به منزل برسان
[M2]رختش از موج به ساحل برسان
[B][M1]شعله در خرمن پندارش زن
[M2]سکه بر صفحه دینارش زن
[B][M1]زآتش عشق شراریش بده
[M2]بر در قرب قراریش بده
[B][M1]پشت کبرش که ندیده ست شکست
[M2]به لگدکوب تواضع کن پست
[A]
[B][M1]ای گذشته سرت از چرخ برین
[M2]جز به منت ننهی پا به زمین
[B][M1]می روی دامن اجلال کشان
[M2]آستین بر سر کونین فشان
[B][M1]گرد راهت که گذشته ست ز میغ
[M2]داری از دیده خورشید دریغ
[B][M1]صد سلام ار شنوی از پس پیش
[M2]به علیکی نگشایی لب خویش
[B][M1]این چه جاه است و جلالت که توراست
[M2]وین چه طغیان و ضلالت که توراست
[B][M1]نه ز چشمت به فقیران نظری
[M2]نه ز پایت به اسیران گذری
[B][M1]پری از خویش و ز جز خویش تهی
[M2]از همه در نظر خویش بهی
[B][M1]حکم بر عاقبت کار بود
[M2]جز خدا زان که خبردار بود
[B][M1]شو چو مردان منی از خویش افکن
[M2]نه منی جوی و منی گیر چو زن
[B][M1]هست اصل گهرت ماه منی
[M2]تا کی از بد گهری ما و منی
[B][M1]باد پندار برون کن ز دماغ
[M2]کت ازین باد شود کشته چراغ
[B][M1]راه بیرون ز بصارت مسپر
[M2]در حقیران به حقارت منگر
[B][M1]بس گدا صورت همت عالی
[M2]جیبش از نقد امانی خالی
[B][M1]پیش چشمش چو شود تیز نگاه
[M2]لعب شطرنج بود شاهی شاه
[B][M1]نایدش صبحگهان پیش ضمیر
[M2]غیر بازیچه شب میر و وزیر
[B][M1]وای تو گر به چنین آگاهی
[M2]به حقارت نگری ناگاهی
[B][M1]دین و دنیات همه هیچ شود
[M2]رشته جانت گلو پیچ شود
[B][M1]به ز خود بین همه نیک و بد را
[M2]در ره نیک و بد افکن خود را
[B][M1]سر نه آنجا که همه پای نهند
[M2]بوسه زن پا که به هر جای نهند
[B][M1]مرد سرکش ز هنرها عاریست
[M2]پشت خم خاصیت پرباریست
[B][M1]شاخ بی میوه کشد سر به قیام
[M2]شاخ پر میوه شود خم به سلام
[B][M1]چون تکبر ز لعین بر زد سر
[M2]شود لگدکوب «ابی واستکبر»
[B][M1]وز تواضع به صفی داد خدا
[M2]مژده «تاب علیه و هدی »
[B][M1]سر فرازی مکن از کیسه پری
[M2]که بود کار فلک کیسه بری
[B][M1]چون برد کیسه تو دزد فلک
[M2]شور دعویگریت را چه نمک
[B][M1]مفلس از جیب تهی کی لافد
[M2]پسته چون پوچ بود نشکافد
[B][M1]سر نهادن که نه از بهر خداست
[M2]سرنگونی ز پی نفس دغاست
[B][M1]سگ پی لقمه چو دم جنباند
[M2]عاقل آن را نه تواضع خواند
[B][M1]بهتر از سبلت آن کس دم سگ
[M2]که بر او بهر طمع جنبد رگ
[B][M1]هر تواضع که پی منفعت است
[M2]از خسان آن نه تواضع صفت است
[B][M1]طمع از خلق گدایی باشد
[M2]گر همه حاتم طایی باشد
[B][M1]سره گر خواند یکی ناسره ات
[M2]سر فرو کن به ته توبره ات
[B][M1]کانچه گفت او به ته توبره هست
[M2]یا نه بر تو سخن ناسره بست
[B][M1]ز اول و آخر خود یادی کن
[M2]خویش را هم به خود ارشادی کن
[B][M1]وین زمان نیز ببین تا که چه یی
[M2]نکته دان شو به یقین تا که چه یی
[B][M1]گر چنین نامه خود بر خوانی
[M2]بار نامه پس از این نتوانی
[A]
[B][M1]محتشم زاده از نخوت جاه
[M2]می خرامید ظریفانه به راه
[B][M1]به تبختر قدمی برمی داشت
[M2]وز تکبر علمی می افراشت
[B][M1]عارفی پشت دو تا در ژنده
[M2]دلی از نور الهی زنده
[B][M1]گفت کای تازه جوان تند مرو
[M2]پند سنجیده پیران بشنو
[B][M1]این روش نیست چو خوش پیش خدای
[M2]بازکش زین روش ناخوش پای
[B][M1]طبع او از سخن پیر آشفت
[M2]بانگ برداشت ز نادانی و گفت
[B][M1]کای ز گفتار تو بر من باری
[M2]می شناسی که کیم گفت آری
[B][M1]اولت بود یکی قطره آب
[M2]که ازان شستن ثوب است ثواب
[B][M1]از شکم تا به کنار آمده ای
[M2]از ره بول دو بار آمده ای
[B][M1]و آخرت جیفه افتاده به خاک
[M2]کرده پنهان به یکی تیره مغاک
[B][M1]بر تو آن پرده به فرض ار بدرند
[M2]چشم نابسته کسان کم گذرند
[B][M1]در میانه که سراسر خوشی است
[M2]روز و شب کار تو سرگین کشی است
[B][M1]تنت آراسته از گوهر و در
[M2]چون شکنبه شکم از سرگین پر
[B][M1]گر به خود نیست شناساوریت
[M2]لب گشادم به شناساگریت
[B][M1]از من این نکته فراموش مکن
[M2]مدحت مدحگران گوش مکن
[A]
[B][M1]ای وجود همه پیش تو عدم
[M2]چرخ را پشت تواضع ز تو خم
[B][M1]با همه رفعت خود عرش برین
[M2]بر درت روی مذلت به زمین
[B][M1]هر که خود را به رهت خوار افکند
[M2]کنگر عزت خود ساخت بلند
[B][M1]همه را عزت و خواری از توست
[M2]مکنت کارگزاری از توست
[B][M1]ما به خونخواری خواریت خوشیم
[M2]از کسان منت عزت نکشیم
[B][M1]عزتی کان نه ز تو خواری ماست
[M2]خواریی کز تو سبکباری ماست
[B][M1]جامی از عزت و خواری رسته
[M2]کمر شکرگزاری بسته
[B][M1]کز تواضع چو سر افراختیش
[M2]سایه بر کبر نینداختیش
[B][M1]نیستش چون به سر از کبر کلاه
[M2]دارش از خاصیت کبر نگاه
[B][M1]به کف خشم عنان مسپارش
[M2]روی در حلم و مدارا دارش
[A]
[B][M1]ای رخ افروخته از آتش خشم
[M2]خرمنت سوخته از آتش خشم
[B][M1]از خسان آتشی افروخته ای
[M2]تر و خشک خود ازان سوخته ای
[B][M1]خار خشکی که ز تو صد خرمن
[M2]شود از یک شرر آتش روشن
[B][M1]آب حلمی بزن این آتش را
[M2]در ته پای کش این سرکش را
[B][M1]دهن از گفتن بیهوده ببند
[M2]لبت آلوده به ناخوش مپسند
[B][M1]بهر آزار مکش تیغ زبان
[M2]بر زبونان مگذر تیغ زنان
[B][M1]هر زمان پهن مکن از سر کین
[M2]پنجه در سیلی مشتی مسکین
[B][M1]دمبدم بر تنی از جرم بری
[M2]پر مکن مشت ز بیدادگری
[B][M1]لب فرو بند به دندان ستم
[M2]بازکش از لگد ظلم قدم
[B][M1]چون ستوران حرون چند ز حد
[M2]می بری زخم به دندان و لگد
[B][M1]خشم کم کن که بود روز جزا
[M2]ترک خشمت سپر خشم خدا
[B][M1]سازد ارد دست نگیرد سپرت
[M2]دوزخ آماج سهام شررت
[B][M1]رویت امروز به بهروزی کن
[M2]بهر فردات سپردوزی کن
[B][M1]حلم اگر چند گران است چو کوه
[M2]می رسد بر دل ازان رنج و ستوه
[B][M1]رو در آن کوه کن از موج عقب
[M2]پیش ازان کت گذرد موج ز لب
[B][M1]حلم کشتی و غضب طوفان است
[M2]صاحب حلم چو کشتیبان است
[B][M1]زور طوفانش چو کشتی شکند
[M2]موج طوفان به هلاکش فکند
[B][M1]سال ها راه گنه پیمودی
[M2]قدم سعی به ره فرسودی
[B][M1]هر چه کردی نپسندید خدای
[M2]که خلد نشتر خاریت به پای
[B][M1]تو هم این شیوه بیاموز آخر
[M2]زآتش قهر میفروز آخر
[B][M1]خرده بر کم خردان بیش مگیر
[M2]رنج نیکان و بدان پیش مگیر
[B][M1]هر که غمگین کندت شادش کن
[M2]وان که بندت نهد آزادش کن
[B][M1]نیکی اندیش بداندیشان باش
[M2]مصلحت کوش خطاکیشان باش
[B][M1]گنج دان رنج جفاکاران را
[M2]باغ خوان داغ دل آزاران را
[B][M1]پیشه کن عفو به خوبی و خوشی
[M2]گذر از ناخوشی کینه کشی
[B][M1]در صف عفو و کرم منتظمی
[M2]بهتر از کشمکش منتقمی
[B][M1]کینه خواهی روش احسان نیست
[M2]هر که احسان نکند انسان نیست
[B][M1]مشو از ورزش بی احسانی
[M2]خارج از دایره انسانی
[B][M1]هر دم از دیو پریشان چه شوی
[M2]وز غضب سخره شیطان چه شوی
[B][M1]همه تن پای شده همچون گوی
[M2]اندرین معرکه داری تک و پوی
[B][M1]دیو افتاده تو را در دنبال
[M2]می دهد گردشت از حال به حال
[A]
[B][M1]راهبی را در دل زد غم دین
[M2]شد درین دیر دو در گوشه نشین
[B][M1]در صحبت به رخ خلق ببست
[M2]فارغ از خلق به خلوت بنشست
[B][M1]دیو هر چند چپ و راست شتافت
[M2]هیچ بر رهزنی اش دست نیافت
[B][M1]روزی از خاک درش سر بر زد
[M2]سر انگشت ادب بر در زد
[B][M1]راهب از صومعه زد بانگ که کیست
[M2]بر در و در زدن او پی چیست
[B][M1]گفت من عیسی ام از چرخ برین
[M2]آمده تا شومت رهبر دین
[B][M1]گفت من دین وی آموخته ام
[M2]دیده از نور وی افروخته ام
[B][M1]گر همان دین نخست آورده ست
[M2]خالی از فایده کاری کرده ست
[B][M1]ور پی دین دگر کرده نزول
[M2]هرگز آن دین ز ویم نیست قبول
[B][M1]دیو چون دید که آن زرق و فسون
[M2]هیچ نگرفت در آن پاک درون
[B][M1]بانگ برداشت که من ابلیسم
[M2]لیک تو ایمنی از تلبیسم
[B][M1]از خطا هر چه بپرسی و صواب
[M2]گویمت بر نهج صدق جواب
[B][M1]گفت از مکر تو آگاهم من
[M2]گفتگوی تو نمی خواهم من
[B][M1]دیو چون گشت خجالت زده باز
[M2]داد راهب زپی او آواز
[B][M1]کای شده کجرویت عادت و خوی
[M2]پرسمت یک دو سخن راست بگوی
[B][M1]که درین دایره دیر شکست
[M2]کی بر این طایفه ات باشد دست
[B][M1]گفت آن روز که از ظلمت خشم
[M2]پرده شان بسته شود بر دل و چشم
[B][M1]دانش و بینششان کم گردد
[M2]پشت دینداریشان خم گردد
[B][M1]همچو گویی به کف نوزادان
[M2]یک به یک از زد و بردش شادان
[B][M1]پیش چوگان من افتند زبون
[M2]حالشان هر نفسی دیگرگون
[A]
[B][M1]ای ز حکمت همه را پشت به کوه
[M2]نیست بی پشتی ازان هیچ گروه
[B][M1]کوه حلم تو صدا احسان است
[M2]جان مادر تن ازان رقصان است
[B][M1]زان نوا مست سماعیم همه
[M2]جسم و جان کرده وداعیم همه
[B][M1]در سماعند چو ما ملک و ملک
[M2]دور آن بیشتر از دور فلک
[B][M1]هر سماعی که نه جاویدانیست
[M2]نه سماع است که سرگردانیست
[B][M1]پاکه با هستی خود کوفتن است
[M2]فرق خود را به لگد کوفتن است
[B][M1]جامی از دست خود از دست شده ست
[M2]وز لگدکوب خودی پست شده ست
[B][M1]از لگدکوب خودش باز رهان
[M2]وز غم نیک و بدش باز رهان
[B][M1]گر چه خود را به یقین جلوه ده است
[M2]بر جبینش ز گمان صد گره است
[B][M1]پرده از چشم یقینش بگشای
[M2]گره دل ز جبینش بگشای
[A]
[B][M1]ای تو را صورت چین نقش جبین
[M2]خوی ناخوب تو صورتگر چین
[B][M1]ابرویت راست به هر مو گرهی
[M2]هر گره بر رگ جان عقده نهی
[B][M1]لبت از نکته شیرین خاموش
[M2]چهره ات از ترشی سرکه فروش
[B][M1]چیست چندین ترشی روی تو را
[M2]چون نه صفرا شکند خوی تو را
[B][M1]نامده تیر بلایی سویت
[M2]چون سپر چیست پر از چین رویت
[B][M1]در دلت صد گره از نادانیست
[M2]شاهد آب گره پیشانیست
[B][M1]از ته جوی چو ناهموار است
[M2]بر رخ آن گره ناچار است
[B][M1]از زمین برنزند سر خاشاک
[M2]بیخ آن تا نبود در ته خاک
[B][M1]گر شود ساده دلی مهمانت
[M2]نخورد جز ترشی از خوانت
[B][M1]می گریزد ز تو طبع همه کس
[M2]نکند آرزوی سرکه مگس
[B][M1]از گره چهره پرآژنگ مکن
[M2]کار بر خسته دلان تنگ مکن
[B][M1]نیستی ابر ترش رویی چیست
[M2]چند خواهی به ترش رویی زیست
[B][M1]به که چون برق درخشان باشی
[M2]تا که باشی خوش و خندان باشی
[B][M1]در رخ تنگدلی خندیدن
[M2]بهتر از تنگ شکر بخشیدن
[B][M1]از شکر کام و دهان آساید
[M2]وز شکر خنده روان افزاید
[B][M1]پر گره رو چو شب از انجم چند
[M2]بی گره شو چو دم صبح و بخند
[B][M1]باغ خندان ز گل خندان است
[M2]خنده آیین خردمندان است
[B][M1]خنده هر چند که از جد دور است
[M2]جد پیوسته نه از مقدور است
[B][M1]دل شود رنجه ز جد شام و صباح
[M2]می کن اصلاح مزاجش به مزاح
[B][M1]جد بود پا به سفر فرسودن
[M2]هزل یک لحظه به راه آسودن
[B][M1]گر نه آسودگیت رنج زدای
[M2]شود از رنج در افتی از پای
[B][M1]لیک هزلی نه که از دود دروغ
[M2]برد از چهره جد تو فروغ
[B][M1]تخم کین در گل دل ها کارد
[M2]خوی خجلت ز جبین ها بارد
[B][M1]شو ز فیاض خرد تلقین جوی
[M2]راست گو لیک خوش و شیرین گوی
[B][M1]مغز بادام که گردد خورده
[M2]به که باشد به شکر پرورده
[A]
[B][M1]کرد آن زال کهنسال سؤال
[M2]از نبی کای شه فرخنده خصال
[B][M1]روز محشر که بهشت آرایند
[M2]رستگاران به بهشت آسایند
[B][M1]شود آن منزل عالی وطنان
[M2]راحت آباد چو من پیر زنان
[B][M1]گفت حاشا که چنان خوش وطنی
[M2]گردد آرامگه پیرزنی
[B][M1]گل آن باغ جوانان باشند
[M2]غنچه اش تنگ دهانان باشند
[B][M1]پیرزن چون ز نبی قصه شنید
[M2]ناله از سینه پر غصه کشید
[B][M1]از فغان زمزمه غم برداشت
[M2]وز مژه گریه ماتم برداشت
[B][M1]شد نبی مژده دهش چابک و جست
[M2]که نه گر کهنه عجوزان ز نخست
[B][M1]یک به یک دختر دوشیزه شوند
[M2]کی در آن روضه پاکیزه شوند
[B][M1]اول کار جوانی بخشند
[M2]آنگه آمال و امانی بخشند
[A]
[B][M1]ای غمت شادی دولتمندان
[M2]لب امید به یادت خندان
[B][M1]باد یک شمه ز لطفت گفته
[M2]باغ را غنچه دل بشکفته
[B][M1]می گشایی به سر انگشت کرم
[M2]از جبین ها گره غصه و غم
[B][M1]بستن از توست و گشادن از تو
[M2]خاستن از تو فتادن از تو
[B][M1]تا در خلق نبندی بر ما
[M2]فتح بابی نپسندی بر ما
[B][M1]جامی اکنون ز خود و خلق نفور
[M2]خواهد از تو شرف فر حضور
[B][M1]تیز بین ساز بدانسان بصرش
[M2]که تو باشی همه جا در نظرش
[B][M1]هیچ چیزش ز تو مانع نشود
[M2]جز به دیدار تو قانع نشود
[B][M1]همه جا از همه رو در همه کس
[M2]جلوه نور تو را بیند و بس
[B][M1]نفرت او ز همه کم گردد
[M2]الفتش با همه محکم گردد
[A]
[B][M1]ای ز خود ناشده یک لحظه خلاص
[M2]هر دم از عام مجو خلوت خاص
[B][M1]چو الف از همه کس فرد مشو
[M2]حکم «المؤمن آلف » بشنو
[B][M1]میل وصلت ز الف کم باشد
[M2]جز به حرفی که مقدم باشد
[B][M1]هر چه در مرتبه از وی پست است
[M2]در وصلت به رخ وی بسته ست
[B][M1]گر نیی همچو الف بند به هیچ
[M2]از سبق یافتگان پای مپیچ
[B][M1]لیک از آنان که به پستیت کشند
[M2]به ره طبع پرستیت کشند
[B][M1]به سر کنگر همت سرکش
[M2]دامن وصلت از ایشان درکش
[B][M1]عزلت از غیر خوش آید نه ز یار
[M2]دامن صحبت یاران مگذار
[B][M1]یار از یار کند کسب کمال
[M2]یار از یار برد جاه و جلال
[B][M1]یار با یار به هم جان و تنند
[M2]سخت پیوند چو روح و بدنند
[B][M1]تن ز جان زندگی آموز بود
[M2]جان به تن بندگی اندوز بود
[B][M1]تن بی جان چه بود مرداری
[M2]جان بی تن که بود بیکاری
[B][M1]سنگ از پرتو خود گیرد تاب
[M2]گردد از صحبت گل آب گلاب
[B][M1]چون صبا بر گل و ریحان گذرد
[M2]بر سرت غالیه افشان گذرد
[B][M1]ور گذر سوی خس و خار کند
[M2]چشمت از زخم خس افگار کند
[B][M1]چون زنی در کمر صحبت دست
[M2]با حریفان کنی آهنگ نشست
[B][M1]با بزرگان به ادب کن پیوند
[M2]نیک و بدهر چه ببینی بپسند
[B][M1]بد ازیشان به نکویی بردار
[M2]خود ازیشان همه نیک آید کار
[B][M1]نطق ایشان ز مقامات وصول
[M2]وز تو ایمان و تلقی به قبول
[B][M1]با رفیقان به مروت می باش
[M2]تخم ایثار و فتوت می پاش
[B][M1]عیبشان چون فتد از پرده بدر
[M2]دار پوشیده ازان عیب نظر
[B][M1]با فرودان شفقت ورزی کن
[M2]یافتی مرز، کیا مرزی کن
[B][M1]در خطاشان به نصیحت پیش آی
[M2]ره بر ایشان به نصیحت بگشای
[B][M1]گر تو را صحبت نیکان باید
[M2]جز به نیکی ره آن نگشاید
[B][M1]نیک شو تا که به نیکان برسی
[M2]کس نیکان شوی از نیک کسی
[B][M1]ای بسا بد که ز یک خوی نکو
[M2]با نکوکار شود همزانو
[A]
[B][M1]عارفی طوف کنان رفت به باغ
[M2]دید در باغ حمامی با زاغ
[B][M1]با هم از حکم دو جنسی رسته
[M2]چون دو همنجس به هم پیوسته
[B][M1]عارف آن حال عجب را چون دید
[M2]به تعجب سر انگشت گزید
[B][M1]که دو ناجنس به هم چون گستاخ
[M2]میوه چین آمده اند از یک شاخ
[B][M1]ناگهان دید که از شاخ بلند
[M2]برگشادند سوی خاک نژند
[B][M1]آب جویان به تک و پوی شدند
[M2]لنگ لنگان به لب جوی شدند
[B][M1]دید کانبازیشان در لنگی
[M2]می دهد خاصیت یکرنگی
[B][M1]زاغرا ور نه چه نسبت به حمام
[M2]که گزینند به یک شاخ مقام
[B][M1]بس دو خویش به نسب همخانه
[M2]که نشینند ز هم بیگانه
[B][M1]آشنایی نه به قرب نسب است
[M2]قرب ارباب ادب از ادب است
[A]
[B][M1]ای دل و دیده صاحبنظران
[M2]از خیالت به جمال دگران
[B][M1]روی در روی تو باشد همه را
[M2]چشم دل سوی تو باشد همه را
[B][M1]همه جا پرتو رویت نگرند
[M2]پا ز سر کرده به سویت گذرند
[B][M1]به هوای تو نشینند به هم
[M2]به تمنای تو بینند به هم
[B][M1]هر نوایی که به جایی شنوند
[M2]که ازان بوی وفایی شنوند
[B][M1]پای تا سر همگی گوش شوند
[M2]با غمت دست در آغوش شوند
[B][M1]آستین بر سر جان افشانند
[M2]دامن از میل جهان افشانند
[B][M1]بنده جامی نه ازان انجمن است
[M2]لیک در دامنشان دستزن است
[B][M1]مگسل دست وی از دامنشان
[M2]خوشه چینی دهش از خرمنشان
[B][M1]از نم زرق و ریا پاکش کن
[M2]در ره صدق و صفا خاکش کن
[A]
[B][M1]ای درین خوابگه بی خبران
[M2]بی خبر خفته چو کوران و کران
[B][M1]سر برآور که درین پرده سرای
[M2]می رسد بانگ سرود از همه جای
[B][M1]بلبل از منبر گل نغمه نواز
[M2]قمری از سرو سهی زمزمه ساز
[B][M1]فاخته چنبر دف کرده ز طوق
[M2]از نوا گشته جلاجل زن شوق
[B][M1]لحن قوال شده صومعه گیر
[M2]نه مرید از دم او جسته نه پیر
[B][M1]مطرب از مصطبه دردکشان
[M2]داده از منزل مقصود نشان
[B][M1]باد نی بر دل مستان صبوح
[M2]فتح کرده همه ابواب فتوح
[B][M1]عود خاموش ز یک مالش گوش
[M2]کودک آساست برآورده خروش
[B][M1]چنگ با عقل ره جنگ زده
[M2]راه صد دل به یک آهنگ زده
[B][M1]تایب کاسته شکسته ز شراب
[M2]به یکی کاسه شده مست رباب
[B][M1]پیر راهب شده ناقوس زنان
[M2]نوبتی مقرعه بر کوس زنان
[B][M1]بانگ برداشته مرغ سحری
[M2]کرده بر خفته دلان پرده دری
[B][M1]مؤذن از راحت شب دل کنده
[M2]کرده صد مرده به یا حی زنده
[B][M1]چرخ در گرد ازین بانگ و نوا
[M2]کوه در رقص ازین صوت و صدا
[B][M1]هرگز از جای نمی خیزی تو
[M2]الله الله چه گران چیزی تو
[B][M1]هیچ دانی چه گران باشد فیل
[M2]پشتش از پشته ارزیز ثقیل
[B][M1]زیر آن بار گران جان داده
[M2]پشته بر پشت ز پای افتاده
[B][M1]گر بسنجد خردش با تو به هم
[M2]یابدش از پشه بسیاری کم
[B][M1]ساعتی ترک گران جانی کن
[M2]شوق را سلسله جنبانی کن
[B][M1]بگسل از پای خود این لنگر گل
[M2]گام زن شو به سوی کشور دل
[B][M1]آستین بر سر عالم افشان
[M2]دامن از طینت آدم افشان
[B][M1]سنگ بر شیشه ناموس انداز
[M2]چاک در خرقه سالوس انداز
[B][M1]هر چه بند است بکش از وی پای
[M2]هر چه حشو است تهی کن زان جای
[B][M1]نغمه جان شنو از چنگ سماع
[M2]بجه از جسم به آهنگ سماع
[B][M1]همه ذرات جهان در رقصند
[M2]رو نهاده به کمال از نقصند
[B][M1]تو هم از نقص قدم نه به کمال
[M2]دامن افشان ز سر جاه و جلال
[B][M1]زین سرودند بهایم هایم
[M2]تو ازین گونه غنایم نایم
[B][M1]خواب بگذار که بی خوابی به
[M2]دیده را سرمه بیخوابی ده
[B][M1]حیف باشد که به آن جثه شتر
[M2]باشد از لذت این زمزمه پر
[B][M1]تو بدین دبدبه انسانی
[M2]زان صدا چون دبه خالی مانی
[A]
[B][M1]صوفیی راه یقین می پیمود
[M2]پا به میدان توکل می سود
[B][M1]روز در بادیه می برد به شب
[M2]یک شبی زنده ای از حی عرب
[B][M1]آمدش در ره آن بادیه پیش
[M2]ساختش شمع سیه خانه خویش
[B][M1]کرد در ساحت آن خانه نگاه
[M2]دید شبرنگ غلامی چون ماه
[B][M1]در غل و بند ز گردن تا پای
[M2]قدرتش نی که بجنبد از جای
[B][M1]بر زمین روی تواضع مالید
[M2]پیش مهمان به تضرع نالید
[B][M1]که بود خواجه من اهل کرم
[M2]نزند جز به ره لطف قدم
[B][M1]نشود سد روش احسان را
[M2]نکند رد سخن مهمان را
[B][M1]خواه ازو عفو گنهکاری من
[M2]رحم بر عجز و گرفتاری من
[B][M1]خواجه چون روی به مهمان آورد
[M2]وز پی طعمه او خوان آورد
[B][M1]گفت انگشت به خوانت ننهم
[M2]تا نبخشی گنه این سیهم
[B][M1]خواجه گفتا گنهش بخشیدم
[M2]لیک بشنو که چه از وی دیدم
[B][M1]شتران بود مرا جمله نجیب
[M2]در هنر نادر و در شکل عجیب
[B][M1]کوه کوهان همه و دشت نورد
[M2]پشته پشتان همه و صحرا گرد
[B][M1]کرگدن وار بسی نیرومند
[M2]فیل کردار تنومند و بلند
[B][M1]سخت رفتارتر از صرصر باد
[M2]چون ارم پیکرشان ذات عماد
[B][M1]از سفر واسطه روزی من
[M2]وز جرس نوبت فیروزی من
[B][M1]در سه روزه ره این سر منزل
[M2]کردشان بار گران مستعجل
[B][M1]وز حدی صوت طرب زای کشید
[M2]تا به یک روز بدین جای رسید
[B][M1]بارشان چون بگشادند ز هم
[M2]برگرفتند همه راه عدم
[B][M1]نیست اکنون که دل از غصه پرم
[M2]جز به صحرای عدم یک شترم
[B][M1]گفت صوفی به خداوند غلام
[M2]کای به دلجویی من کرده قیام
[B][M1]هستم از وصف خوش آوازی او
[M2]آرزومند حدی سازی او
[B][M1]خواجه گفتش که حدی کن آغاز
[M2]داد قانون حدی سازی ساز
[B][M1]بود صوفی به ادب بنشسته
[M2]شتری در نظر او بسته
[B][M1]صوفی از ذوق گریبان زد چاک
[M2]وز جهان بی خبر افتاد به خاک
[B][M1]وان شتر کرد رسن را پاره
[M2]روی در بادیه گشت آواره
[A]
[B][M1]ای ز تو ملک و ملک رفته ز دست
[M2]شتران فلک از ذوق تو مست
[B][M1]بیم آنست که این هفت و چهار
[M2]بگسلانند ز مهر تو مهار
[B][M1]در بیابان غمت روی نهند
[M2]جان شیرین به تک و پوی دهند
[B][M1]ای خوش آن رهرو از خود رسته
[M2]رقص دایم ز تو در پیوسته
[B][M1]زیر پایش چو کند پای ز سر
[M2]نشتر خار بود سبزه تر
[B][M1]خارج از دایره صلح و نزاع
[M2]کرده سر پی سپر راه سماع
[B][M1]ساز خاک قدمش جامی را
[M2]ببر از وی به دمش خامی را
[B][M1]جرعه جام فنایش بچشان
[M2]بر سر خوان وفایش بنشان
[B][M1]قید تقلید ز جانش بگشای
[M2]رشح حکمت ز زبانش بگشای
[B][M1]به نصیحت نفسش دار روان
[M2]باز کن گوش نصیحت شنوان
[A]
[B][M1]ای بلند از قدمت پایه تخت
[M2]تاج را گوهر تو مایه بخت
[B][M1]کرده از صبح ازل همرهیت
[M2]سایه وش دولت ظل اللهیت
[B][M1]منصب خسرویت داده خدای
[M2]کاوری قاعده عدل بجای
[B][M1]عرش را قائمه این قاعده است
[M2]شرع را فایده زین مائده است
[B][M1]شه که از عدل نه فرخنده پی است
[M2]خسروی واسطه خسر وی است
[B][M1]نامه جاه فنا انجام است
[M2]آنچه جاوید بماند نام است
[B][M1]جم ازین بزم شد و جام نماند
[M2]وز جم و جام بجز نام نماند
[B][M1]بد که بشکست ز مردن گهرش
[M2]نام بد هست شکست دگرش
[B][M1]نیک اگر چه ز فنا گشته گم است
[M2]نام نیکوش بقای دوم است
[B][M1]رشته عمر سراسر پیچ است
[M2]با درازی چو شد آخر هیچ است
[B][M1]زیر این دایره دیر مدار
[M2]مدت نوع شد افزون ز هزار
[B][M1]لیکن امروز هزاران سال است
[M2]که جدا مانده ازان اقبال است
[B][M1]گنج شاهی که خدا داد تو را
[M2]قیمت ملک بقا داد تو را
[B][M1]عدل یک ساعته ات را به قیاس
[M2]شصت ساله عمل خیر شناس
[B][M1]خود ده انصاف که این پایه که راست
[M2]بهر سود ابد این مایه که راست
[B][M1]گر بدین مایه زیانکار شوی
[M2]وای آن روز که هشیار شوی
[B][M1]روی در صحبت دینداران دار
[M2]که خراب است ز بی دینان کار
[B][M1]سفلگانی که سرافراخته اند
[M2]بهر دنیای تو دین باخته اند
[B][M1]جاهلانند همه جاه طلب
[M2]خویشتن را علما کرده لقب
[B][M1]چشمه هایند درین تیره مغاک
[M2]گشته از جیفه دنیا ناپاک
[B][M1]جستن پاکی ازین قوم خطاست
[M2]ز آب ناپاک طهارت نه رواست
[B][M1]بیخ ظلم از دل خود پاک بکن
[M2]شاخ ظالم به سیاست بشکن
[B][M1]بلکه آن بیخ چو برکنده شود
[M2]شاخ ناچار سرافکنده شود
[B][M1]تیشه بر بیخ چو رانی گستاخ
[M2]تازه بر جای کجا ماند شاخ
[B][M1]حیف باشد که در آن روز گران
[M2]از تو پرسند گناه دگران
[B][M1]تیغ بر کس مکش از کینه وری
[M2]به که باشد دلت از کینه بری
[B][M1]خشم و کین چشم خرد را رمد است
[M2]نارمنده ز رمد بی خرد است
[B][M1]چون کشد آتش خشم تو علم
[M2]آب عفوش بزن از بحر کرم
[B][M1]تا نسوزی گهی از دشمن خویش
[M2]مشو آتش فکن خرمن خویش
[B][M1]خشم کز غیرت دین شعله کش است
[M2]روشنی جستن ازان شعله خوش است
[B][M1]گر چه در چشم خسان شعله نماست
[M2]بر لب خضروشان آب بقاست
[B][M1]مکن اندر کشش خلق شتاب
[M2]که تأنیست درین کار صواب
[B][M1]هر که شد سر به زمین افکنده
[M2]نشود جز به قیامت زنده
[B][M1]وان که زنده ست خود از خوی درشت
[M2]هر گهش خواهی بتوانی کشت
[B][M1]گوی با داد طلب نرم نه تیز
[M2]عاجزان را نبود تاب ستیز
[B][M1]نرم باران به زراعت دهد آب
[M2]چون رسد سیل شود کشت خراب
[B][M1]گر ستمدیده ای از کشور تو
[M2]دادخواهان برسد بر در تو
[B][M1]با تو مظلومی خود عرض کند
[M2]بر تو فریادرسی فرض کند
[B][M1]بین که آن ظلم ز ظالم به مثل
[M2]گر رود با تو چه آری به عمل
[B][M1]سختی روز جزا آسان کن
[M2]از برای دگران هم آن کن
[B][M1]با اسیران به محنت شده بند
[M2]آنچه با خود نپسندی مپسند
[B][M1]گوش بر قصه محتاجان دار
[M2]کار حاجت طلبان زود گزار
[B][M1]تا بود حاجت حاجتمندان
[M2]نیست خوش طاعت دیگر چندان
[B][M1]همچو طاووس خودآرای مباش
[M2]در خودآرایی خودرای مباش
[B][M1]افسر فرق تو بس عز سجود
[M2]زیور دست تو زر بخشی و جود
[B][M1]بر میانت کمر طاعت بس
[M2]بند کم شو به کمربندی کس
[B][M1]کله از عدل و قبا پوش ز داد
[M2]بر تو این نکته فراموش مباد
[B][M1]زانکه آبادی ملک از عدل است
[M2]وز غم آزادی ملک از عدل است
[B][M1]تا رعیت ز ملک شد نشد
[M2]ملک از سعی وی آباد نشد
[A]
[B][M1]عدل نوشیروان چو یافت کمال
[M2]ملکش از ماشطه عدل جمال
[B][M1]خواست تفتیش غم و شادی ملک
[M2]به خبرگیری از آبادی ملک
[B][M1]خویش را شهره به بیماری ساخت
[M2]وانگه آواز به هر شهر انداخت
[B][M1]کاورندش سوی داروخانه
[M2]کهنه خشتی ز یکی ویرانه
[B][M1]کان حکیمان که ز کار آگاهند
[M2]بهر درمان وی این می خواهند
[B][M1]کرد خلقی ز خرد یافته بهر
[M2]خشت جو ده به ده و شهر به شهر
[B][M1]هیچ جا یافت نشد ویرانی
[M2]کهنه کاخی و خراب ایوانی
[B][M1]تا به جان داری آن پاک سرشت
[M2]به کف آرند یکی قالب خشت
[B][M1]بازگشتند همه دست تهی
[M2]شاه را در صدد عرضه دهی
[B][M1]که ز معماری عدلت به جهان
[M2]نیست ویرانه نه پیدا نه نهان
[B][M1]خشت بر خشت زمین معمور است
[M2]از وی آثار خرابی دور است
[B][M1]جغد در کشور تو هست به رنج
[M2]که خرابی شده نایاب چو گنج
[B][M1]شه چو دستور عمارت بشنید
[M2]رخت نعمت به در شکر کشید
[B][M1]گفت المنت لله که خدای
[M2]شد سوی عدل مرا راهنمای
[B][M1]ساخت آباد به من عالم را
[M2]وز غم آزاد بنی آدم را
[B][M1]قالب من نه خلل آیین بود
[M2]قصد من از طلب خشت این بود
[B][M1]ورنه هرگز نکند هیچ استاد
[M2]خانه تن به گل و خشت آباد
[A]
[B][M1]ای ز عدل تو سماوات به پای
[M2]نور عدلت ز زمین ظلم زدای
[B][M1]عدل شاهان که به هر خیر و شریست
[M2]از جهانداری عدلت اثریست
[B][M1]نام تو عدل بود کار تو عدل
[M2]آشکارا شده آثار تو عدل
[B][M1]ظلم هایی که به عالم پیداست
[M2]همه عدل است ولی ظلم نماست
[B][M1]همه از توست بلی کی شاید
[M2]کز تو کاری که نه عدل است آید
[B][M1]نسبت ظلم به تو نیست ادب
[M2]ظلمت ماش دهد ظلم لقب
[B][M1]جام عدلی به سر جامی ریز
[M2]کش ز مستی نکند ظلم انگیز
[B][M1]معتدل ساز ازان جام او را
[M2]به ز آغاز کن انجام او را
[B][M1]از همه ظلم رهایی بخشش
[M2]دولت عدل نمایی بخشش
[B][M1]تا به هر سفله که ظلم اندوزد
[M2]رستن از ظلمت ظلم آموزد
[A]
[B][M1]ای می قرب شهت برده ز دست
[M2]زین قرابه نشده کس چو تو مست
[B][M1]زود باشد که دهد خونابه
[M2]ساقی دورت ازین قرابه
[B][M1]حق این قرب به شکر آر بجای
[M2]قرب حق بر سر این قرب فزای
[B][M1]چیست شکر این کرم و لطف شگرف
[M2]در رضاجویی حق کردن صرف
[B][M1]شاه اگر خنجر خونریز شود
[M2]بهر آزار کسان تیز شود
[B][M1]سخت رویی چو سپر پیش آری
[M2]زخم بر بی گنهش نگذاری
[B][M1]وگر او برق فروزان گردد
[M2]وز غضب آتش سوزان گردد
[B][M1]ناید از تو که ازو تاب زنی
[M2]بلکه بر آتش او آب زنی
[B][M1]اهل حاجت چو در جود زنند
[M2]دم ز اندیشه مقصود زنند
[B][M1]اگر او راه خساست سپرد
[M2]بخل را عقل و کیاست شمرد
[B][M1]تو سوی جود کنی رهبریش
[M2]رو به احسان و عطا آوریش
[B][M1]وگر او پشت به انصاف کند
[M2]در عطا و کرم اسراف کند
[B][M1]تو در اصلاح تک و پوی کنی
[M2]به طریق وسطش روی کنی
[B][M1]وگر او راه طبیعت گیرد
[M2]ترک قانون شریعت گیرد
[B][M1]باز داری ز طبیعت رویش
[M2]هادی راه شریعت شویش
[B][M1]وگر او زاجر ظالم نشود
[M2]باعث رد مظالم نشود
[B][M1]تو بر آن زجر کنی انگیزش
[M2]سازی از بهر مظالم تیزش
[B][M1]این بود رسم و ره آگاهی
[M2]شاه را صورت دولتخواهی
[B][M1]نه که در نیک و بدش یار شوی
[M2]در شر و شور مددگار شوی
[B][M1]هر چه خواهد دل او آن خواهی
[M2]عالمی را ز ستم جان کاهی
[B][M1]ظلم را قاعده شوم نهی
[M2]بار بر گردن مظلوم نهی
[B][M1]دین فروشی و دیانت دانی
[M2]کفر ورزی و کفایت دانی
[B][M1]کافیی آری و این پنهان نیست
[M2]کز کفایت ده تو گشته دویست
[B][M1]تخم شیرین نکنی در شوره
[M2]رونق دین شکنی از توره
[B][M1]خوان صد مظلمه آری سویش
[M2]تا شکم پر کنی از پهلویش
[B][M1]همچو روبه که ز کوته نظری
[M2]از چراگاه به صد حیله گری
[B][M1]گاو را در نظر شیر برد
[M2]تا ز پس مانده او سیر خورد
[B][M1]دین خود جمله به دنیا دادی
[M2]طرفه کز دنیا هم ناشادی
[B][M1]می سزد گر نهدت طبع کرام
[M2]خسر الدنیا و الآخره نام
[B][M1]پیش ازین نیز سلاطین بودند
[M2]که همه صاحب تمکین بودند
[B][M1]بودشان کارگزاران در پیش
[M2]همه پاکیزه دل و نیک اندیش
[B][M1]دنیی خود تبع دین کرده
[M2]رسم دین پروری آیین کرده
[B][M1]برگرفته ز میان بهره خویش
[M2]کرده مرآت صفا چهره خویش
[B][M1]گشته از عاقبت کار آگاه
[M2]غم خور خلق و نصیحتگر شاه
[B][M1]چون یکی نکته به شاهی گفته
[M2]شاه ازان نکته چو گل بشکفتی
[B][M1]دل ز آلایش غفلت شستی
[M2]زان قبل نکته دیگر جستی
[A]
[B][M1]عمر ثانی آن همچو نخست
[M2]کرده در دین سبق عدل درست
[B][M1]داشت در ستر حرم فرزندان
[M2]چون پدر جمله سعادتمندان
[B][M1]عید شد پیش پدر جمع شدند
[M2]همه پروانه آن شمع شدند
[B][M1]اشک از دیده فشاندند چو شمع
[M2]کای پریشانی عالم به تو جمع
[B][M1]با تن عور چو شمعیم همه
[M2]بهر جامه شده جمعیم همه
[B][M1]نیست از اطلس اکسون سخنی
[M2]همچو فانوس کم از پیرهنی
[B][M1]تا به کی سرزنش دایه کشیم
[M2]سردی طعنه همسایه کشیم
[B][M1]چون عمر گریه فرزندان دید
[M2]بار غم بر دلشان نپسندید
[B][M1]بنده ای داشت عجب فرخ فال
[M2]کار او خازنی بیت المال
[B][M1]گفتش آور بدر از مخزن خویش
[M2]خرج یک ماهه من بی کم و بیش
[B][M1]کار این چند جگرگوشه بساز
[M2]خرجی من به دگر ماه انداز
[B][M1]بنده گفتا که تویی ای خواجه
[M2]بر سر دفتر دین دیباچه
[B][M1]می ندانم که تو را ضامن کیست
[M2]که یکی هفته دگر خواهی زیست
[B][M1]چون خوری مال مسلمانان را
[M2]گر بمیری که دهد تاوان را
[B][M1]عمر آن نکته نیکو چو شنفت
[M2]آفرین کرد و به فرزندان گفت
[B][M1]روی در زاویه درد کنید
[M2]وین هوس بر دل خود سرد کنید
[B][M1]زانکه بی خون جگر پالودن
[M2]نیست امکان به بهشت آسودن
[A]
[B][M1]ای به راه طلبت سعی کسی
[M2]خالی از ترک هوس ها هوسی
[B][M1]آه ازین هیچ کسی ها که ز ماست
[M2]بهر این بوالهوسی ها که ز ماست
[B][M1]جان درین هیچ کسی چند کنیم
[M2]در هر بوالهوسی چند زنیم
[B][M1]نیست در هیچ هوس بوی بهی
[M2]دل ما را ز هوس ساز تهی
[B][M1]بلکه آن را به هوا ساز بدل
[M2]به هوایی که بود عشق ازل
[B][M1]نه هوایی که بود میل به مال
[M2]یا به نیل شرف جاه و جلال
[B][M1]عمر جامی که متاعیست شگرف
[M2]در هواها و هوس ها شده صرف
[B][M1]گر ازان عاریه چیزی مانده ست
[M2]یا ازان گنج پشیزی مانده ست
[B][M1]قوتش ده که هوای تو کند
[M2]صرف آن بهر رضای تو کند
[B][M1]از رضایت چو بباید نظری
[M2]برساند به کسان زان اثری
[A]
[B][M1]ای درین تنگ فضا گشته اسیر
[M2]زیر تیغ و قلم شاه و وزیر
[B][M1]گه ز تیغ ستمی همچو قلم
[M2]فرق سر شق شده رنج و الم
[B][M1]گه به زخم قلمی همچون تیغ
[M2]غرق خون مانده افسوس و دریغ
[B][M1]جگری گیر به دندان دو سه روز
[M2]بنشین خرم و خندان دو سه روز
[B][M1]پرده تنگدلی ساز مکن
[M2]داستان گله آغاز مکن
[B][M1]همچو زخم از اثر تیغ بخند
[M2]لوح سان نقش قلم را بپسند
[B][M1]نفع شه بیش بود از ضررش
[M2]خیر او نیز هم افزون ز شرش
[B][M1]شکر نفعش چو نگفتی هرگز
[M2]چون گل از وی نشکفتی هرگز
[B][M1]این همه از ضرر او گله چیست
[M2]خیر بین شو ز شر او گله چیست
[B][M1]گنج بی رنج ندیده ست کسی
[M2]گل بی خار نچیده ست کسی
[B][M1]گر نه شه داور عالم بودی
[M2]کار عالم همه در هم بودی
[B][M1]گر شبان پاس ندارد رمه را
[M2]گرگ از پای درآرد همه را
[B][M1]باغبان گر نزند بانگ به باغ
[M2]قرص انجیر شود نان کلاغ
[B][M1]تیغ او گر به میان سد نشود
[M2]کید یأجوج فتن رد نشد
[B][M1]رمح او شاخ سعادت ثمر است
[M2]که ازو کام امل میوه خور است
[B][M1]خود او بیضه سیمرغ ظفر
[M2]طایر دولت از آنجا زده پر
[B][M1]بر تن او زره پر خم و تاب
[M2]چشمه ساری خوی مردیش زهاب
[B][M1]تیر او مرغ پران سوی به سو
[M2]نامه مرگ بر جان عدو
[B][M1]بر کمانش که ز هر گوشه زه است
[M2]زو به صید ظفرت توشه ده است
[B][M1]افسرش کنگره دولت توست
[M2]کمرش بسته پی خدمت توست
[B][M1]قهر او گر نشود شحنه شهر
[M2]شهد در کام کسان گردد زهر
[B][M1]خلق او گر نشود لطف طلسم
[M2]بگسلد رابطه روح ز جسم
[B][M1]در حضر روشنی جاهت ازوست
[M2]در سفر ایمنی راهت ازوست
[B][M1]سوی تو ظلمی ازو گر ره کرد
[M2]دست ظلم دگران کوته کرد
[B][M1]تخم روزیت که دهقان کارد
[M2]مکنت از بازوی سلطان دارد
[B][M1]تاجران رخت که از راه آرند
[M2]سوی شهر از مدد شاه آرند
[B][M1]پاسبان شبت از دزد ویست
[M2]جارس روز تو بی مزد ویست
[B][M1]خویش و بیگانه ازو قافله شو
[M2]راه و بیراهه ازو قافله رو
[B][M1]سنت و شرع ازو پشت قوی
[M2]شرع دان زو بلدی و بدوی
[B][M1]مسجد و منبر ازو معمور است
[M2]دین و دولت ز خرابی دور است
[B][M1]این همه کارگر و کارگری
[M2]نیست جز بهر تو چون در نگری
[B][M1]قدر هر یک که شمردم بشناس
[M2]پیشه کن قاعده شکر و سپاس
[B][M1]از برای تو یکی کارگزار
[M2]کز پی مزد کند این همه کار
[B][M1]گر دو صد گنج گهر افشانی
[M2]مزد یک روزه ادا نتوانی
[B][M1]نیست یک نقد که گیرد ز تو شاه
[M2]مزد یک کاربر کار آگاه
[B][M1]این همه ناله و فریاد که چه
[M2]این همه طعنه بیداد که چه
[B][M1]گر چه پیش تو بود ظلم نمای
[M2]شاید آن عدل بود پیش خدای
[B][M1]ای بسا عدل که دارای جهان
[M2]کرده در صورت ظلم است نهان
[A]
[B][M1]گفت روزی به مناجات کلیم
[M2]کای جهاندار خداوند حکیم
[B][M1]بر دلم روزن حکمت بگشای
[M2]عدل در صورت ظلمم بنمای
[B][M1]گفت تا نور یقینت نبود
[M2]طاقت دین اینت نبود
[B][M1]گفت یارب بده آن نور مرا
[M2]وافکن از ضعف یقین دور مرا
[B][M1]گفت نزدیک فلان چشمه نشین
[M2]می نگر قدرت ما را ز کمین
[B][M1]موسی آنجا شد و پنهان بنشست
[M2]منتظر پای به دامان بنشست
[B][M1]دید کز راه سواری برسید
[M2]چون خضر رخت به سرچشمه کشید
[B][M1]جامه کند از تن و زد غوطه در آب
[M2]تن فرو شست و بر آمد به شتاب
[B][M1]جامه پوشید و ز زین خانه گرفت
[M2]ره سوی منظر و کاشانه گرفت
[B][M1]بر زمین ماند ازو کیسه زر
[M2]از دل سفله ز دنیا پرتر
[B][M1]پس ازو کودکی آمد از راه
[M2]جانب کیسه اش افتاد نگاه
[B][M1]از چپ و راست کسی را چو ندید
[M2]کیسه بربود و سوی خانه دوید
[B][M1]بعد ازان دید که نابینایی
[M2]راه چشمه به عصا پیمایی
[B][M1]آمد و ساخت وضویی به نیاز
[M2]بست بر یک طرف احرام نماز
[B][M1]ناگه آن کیسه فرامش کرده
[M2]خیرباد خرد و هش کرده
[B][M1]آمد و کیسه به جا باز نیافت
[M2]بهر پرسش به سوی کور شتافت
[B][M1]کور با وی سخنی گفت درشت
[M2]زد بر او قهرکنان تیغی و کشت
[B][M1]موسی آن صورت هایل چو بدید
[M2]گفت کای تختگهت عرش مجید
[B][M1]آن یکی کیسه پر زر برده
[M2]وین دگر ضربت خنجر خورده
[B][M1]کیسه آن برده بر این زخم چراست
[M2]پیش شرع و خرد این حکم خطاست
[B][M1]آمدش وحی که ای نکته شناس
[M2]کار ما راست نیاید به قیاس
[B][M1]داشت آن کودک نورس پدری
[M2]مزد را بهر کسان کارگری
[B][M1]در عمارتگری مرد سوار
[M2]کرد یکچند به مزدوری کار
[B][M1]مزد نگرفته بیفتاد و بمرد
[M2]مزد وی بود در آن کیسه که برد
[B][M1]کور مقتول ازین کوری پیش
[M2]ریخت خون پدر قاتل خویش
[B][M1]کشتش امروز پسر بهر قصاص
[M2]وز پدر روز جزا داد خلاص
[A]
[B][M1]ای ز تو اهل نظر تیز بصر
[M2]کارت از قاعده عدل بدر
[B][M1]غایت کار تو نتوان دانست
[M2]کنه اسرار تو نتوان دانست
[B][M1]بس که پختیم درین نکته هوس
[M2]اینقدر شد ز تو دانسته و بس
[B][M1]کانچه آید ز درت در همه باب
[M2]عین حکمت بود و محض صواب
[B][M1]وجه آن لیک معین نشود
[M2]جز به تعیین تو روشن نشود
[B][M1]پایه تیره دلان پست ز توست
[M2]هر کجا روشنیی هست ز توست
[B][M1]روشنی بخش دل جامی را
[M2]گل نشان آب و گل جامی را
[B][M1]زان دلش شمع منور گردان
[M2]زین دمش غالیه پرور گردان
[B][M1]تا ازان نور هدایت ریزد
[M2]یا ازین عطر عنایت بیزد
[B][M1]بر حریفان پسندیده خویش
[M2]خاصه بر مردمک دیده خویش
[A]
[B][M1]ای نهال چمن جان و دلم
[M2]غنچه باغچه آب و گلم
[B][M1]قرة العینی و چشمم به تو تیز
[M2]چرخ را کند کن چشم ستیز
[B][M1]قوة الظهری و پشتم به تو راست
[M2]بختم از پشتی تو بی کم و کاست
[B][M1]یوسفی آمده از مصر وفا
[M2]لقبت بر سر دین تاج ضیا
[B][M1]سال تو پنج و درین دیر سپنج
[M2]از دو پنجاه فزون باد این پنج
[B][M1]زین دو پنجاه تو را هر پنجی
[M2]در هنر پنجه گشا بر گنجی
[B][M1]در هنر کوش که زر چیزی نیست
[M2]گنج زر پیش هنر چیزی نیست
[B][M1]هنری نی که دهد گنج زرت
[M2]هنری از دل و جان رنجبرت
[B][M1]وان هنر نیست نصیب همه کس
[M2]بهره زنده دلان آمد و بس
[B][M1]چون کنی در هنر آموزی روی
[M2]دلی از خوان ادب روزی جوی
[B][M1]فال فرخندگی از مصحف گیر
[M2]مصحفی نورفشان بر کف گیر
[B][M1]جوی ادیبی به قرائت کامل
[M2]لفظش از حسن ادا راحت دل
[B][M1]وحی را کان به تو واصل شده است
[M2]زو چنان گیر که نازل شده است
[B][M1]زان زلالت چو زبان تر گردد
[M2]یادگیر آنچه میسر گردد
[B][M1]بعد ازان پشت به عادات و رسوم
[M2]روی جهد آر به تحصیل علوم
[B][M1]حفظ کن مختصری در هر فن
[M2]گیر خوشبو گلی از هر گلشن
[B][M1]هر سبق را که نهی پیش نظر
[M2]تا ندانی ز سر آن مگذر
[B][M1]علم دارد طرق گوناگون
[M2]مرو از حد ضرورت بیرون
[B][M1]عمر کم فضل و ادب بسیار است
[M2]کسب آن کن که تو را ناچار است
[B][M1]در ره عشق به میزان قبول
[M2]هست ادب بی ادبی فضل فضول
[B][M1]پا منه جز به در استادی
[M2]از کدورات جهان آزادی
[B][M1]مخبر و محضر او هر دو نکو
[M2]بهتر از مخبر او محضر او
[B][M1]سخنش مایه ادراک شود
[M2]خلقت از صحبت او پاک شود
[B][M1]نه سفیهی لقبش گشته فقیه
[M2]مخبر و محضر او هر دو کریه
[B][M1]نفس ازو میل به جاه آموزد
[M2]طبع ازو خوی تباه اندوزد
[B][M1]ور کنی روی سرت خطه خط
[M2]بایدت در ره آن سیر وسط
[B][M1]خط که از شایبه حسن تهیست
[M2]بهره کاغذ ازو رو سیهیست
[B][M1]خط چنان به ز قلم راننده
[M2]که بیاساید ازو خواننده
[B][M1]در کف نغز خط خوب رقم
[M2]رزق را طرفه کلیدیست قلم
[B][M1]لیک چندان چو قلم رنج مبر
[M2]کت بجز خط نبود هیچ هنر
[B][M1]می نگویم سخن شعر و فنش
[M2]که خمش باد زبان از سخنش
[B][M1]گر شود بحر مکن لب تر ازو
[M2]ور شود کان مطلب گوهر ازو
[B][M1]کیسه خالی کن هر پر هنر است
[M2]میل کوری کش هر دیده ور است
[B][M1]رقم دل مکن این هندسه را
[M2]ره به خاطر مده این وسوسه را
[B][M1]دل که باشد حرم خاص خدای
[M2]حیف باشد که شود وسوسه جای
[B][M1]در جوانی کم بی دردی گیر
[M2]راه مردی و جوانمردی گیر
[B][M1]ره که باید به جوانی سپری
[M2]گر به پیری فکنی رنج بری
[B][M1]نیست کار تو بجز بازپسی
[M2]چون به سر منزل پیری برسی
[B][M1]به ره خدمت درویشان پوی
[M2]کحل بینش ز در ایشان جوی
[B][M1]چون تو را بخت رساند به کسی
[M2]که تو را از تو رهاند نفسی
[B][M1]دست در دامنش آویز و بکش
[M2]دامن از صحبت هر ناخوش و خوش
[B][M1]ور نه در کسوت یکتایی باش
[M2]ساکن کلبه تنهایی باش
[B][M1]رخت آن کلبه کن از ترس خدای
[M2]بنشین امن ز ترس دو سرای
[B][M1]بند بر خلق در گفت و شنود
[M2]قایل و سامع خود هم خود شو
[A]
[B][M1]حسن آن سبط نبی سر ولی
[M2]طلعتش مطلع انوار جلی
[B][M1]رفت در خانه آن تازه جوان
[M2]در ره اهل دل از گرم روان
[B][M1]دید بر خلق خدا در بسته
[M2]وز همه خلق جدا بنشسته
[B][M1]گفت کام تو ز یکتایی چیست
[M2]مونس جانت به تنهایی کیست
[B][M1]گفت آن کس که مقیم دلم اوست
[M2]تخم دل کشته در آب و گلم اوست
[B][M1]من و اوییم درین تنهایی
[M2]نیست کس را به میان گنجایی
[B][M1]باز گفتا که درین کاشانه
[M2]مر تو را چیست متاع خانه
[B][M1]گفت چیزی که درین خانه مراست
[M2]ترسکاری دل از قهر خداست
[B][M1]گرد این خانه چو در می نگرم
[M2]غیر ازین نیست متاع دگرم
[B][M1]باز گفتا که دهد دور و دراز
[M2]مجلس خوش حسن بصری ساز
[B][M1]وعظ او پرده غفلت بدرد
[M2]کاهلی را ز جبلت ببرد
[B][M1]چون سوی مجلس او می نروی
[M2]تا ازو نکته حکمت شنوی
[B][M1]گفت ناید بجز از بی خبران
[M2]حق پرستی به حدیث دگران
[B][M1]ای بد آن بنده که در راه خدای
[M2]پند ناصح دهدش قوت پای
[B][M1]من به بیداری خود در کارم
[M2]گو مکن مرغ سحر بیدارم
[A]
[B][M1]ای مراد دل تنها شدگان
[M2]مونس وحدت یکتا شدگان
[B][M1]مایه صحبت تو تنهایی
[M2]سایه وحدت تو یکتایی
[B][M1]فرخ آن کس که به تنهایی ساخت
[M2]رخش در عالم یکتایی تاخت
[B][M1]دیده را کحل شهود تو کشید
[M2]چون تو را دید دگر هیچ ندید
[B][M1]جز تو مقصود نداند کس را
[M2]بلکه موجود نخواند کس را
[B][M1]گر بخواهد ز درت خواهد و بس
[M2]ور بکاهد ز غمت کاهد و بس
[B][M1]از وصال تو بود بالش او
[M2]وز فراق تو سزد نالش او
[B][M1]حال جامیت نکو معلوم است
[M2]زانچه شد گفته عجب محروم است
[B][M1]بگشا چشم عنایت سویش
[M2]وز همه خلق بگردان رویش
[B][M1]تا به محرومی خود پردازد
[M2]به نصیحتگری خود سازد
[A]
[B][M1]جامی این پرده سرایی تا چند
[M2]چون جرس هرزه درایی تا چند
[B][M1]چند بیهوده کنی خوش نفسی
[M2]هیچ نگرفت دلت زین جرسی
[B][M1]ساز بشکست چه افغان است این
[M2]تار بگسست چه دستان است این
[B][M1]نامه عمر به توقیع رسید
[M2]نظم احوال به تقطیع کشید
[B][M1]تنگ شد قافیه عمر شریف
[M2]دمبدم می شودش مرگ ردیف
[B][M1]سر به جیبی همه شب قافیه جوی
[M2]تنت از معنی باریک چو موی
[B][M1]گه شوی سوی مقاصد قاصد
[M2]باشی آن را به قصاید صاید
[B][M1]مدح ارباب مناصب گویی
[M2]فتح ابواب مطالب جویی
[B][M1]گه پی ساده دلی سازی جا
[M2]بر سر لوح بیان حرف هجا
[B][M1]گه کنی میل غزل پردازی
[M2]عشق با طرفه غزالان بازی
[B][M1]گه پی مثنوی آری زیور
[M2]بر یکی وزن هزاران گوهر
[B][M1]گه ز ترجیع شوی بندگشای
[M2]عقل و دین را فکنی بند به پای
[B][M1]گاهی از بهر دلر غمخواره
[M2]سازی از نظم رباعی چاره
[B][M1]گاه با هم دهی از طبع بلند
[M2]قطعه قطعه ز جواهر پیوند
[B][M1]گه به یک بیت ز غم فرد شوی
[M2]مرهم سینه پر درد شوی
[B][M1]گه کنی گم به معما نامی
[M2]خواهی از گمشده نامی کامی
[B][M1]گاهی از مرثیه ماتم داری
[M2]وز مژه خون دمادم باری
[B][M1]که فلان میر و فلان شاه بمرد
[M2]ملک و میراث به بدخواه سپرد
[B][M1]به که داری چو نهایت نگران
[M2]ماتم خویش به مرگ دگران
[B][M1]بین که چون سهم اجل را قوسی
[M2]کرد گردون ز پی فردوسی
[B][M1]با دل شق شده چون خامه خویش
[M2]ماند سر زیر ز شهنامه خویش
[B][M1]ناظم گنجه نظامی که به رنج
[M2]عدد گنج رسانید به پنج
[B][M1]روز آخر که ازین مجلس رفت
[M2]گنج ها داده ز کف مفلس رفت
[B][M1]گر چه می رفت به سحر افشانی
[M2]بر فلک دبدبه خاقانی
[B][M1]گشت پامال حوادث دبه اش
[M2]بی صدا شد چو دبه دبدبه اش
[B][M1]انوری کو و دل انور او
[M2]حکمت شعر خردپرور او
[B][M1]کو ظهیر آن که چو خضر آب حیات
[M2]کلک او داشت روان در ظلمات
[B][M1]هر کمالی که سپاهانی داشت
[M2]که به کف تیغ سخنرانی داشت
[B][M1]شد ازین دایره دیر مسیر
[M2]آخرالامر همه نقص پذیر
[B][M1]گرد حرفی که رقم زد سعدی
[M2]بر رخ شاهد معنی جعدی
[B][M1]صرصر قهر چو شد حادثه زای
[M2]آمد آن جعد معنبر در پای
[B][M1]حافظ از نظم بلند آوازه
[M2]کرد آیین سخن را تازه
[B][M1]لیک روز و شبش از بیشه کمند
[M2]زان بلندی سوی پستی افکند
[B][M1]پخت از دور مه و گردش سال
[M2]میوه باغ خجندی به کمال
[B][M1]لیک باد اجل آن میوه پاک
[M2]رخت در خطه تبریز به خاک
[B][M1]آن دو طوطی که به نوخیزیشان
[M2]بود در هند شکرریزیشان
[B][M1]عاقبت سخره افلاک شدند
[M2]خامشان قفس خاک شدند
[B][M1]گام بگشا که شگرفان رفتند
[M2]یک به یک نادره حرفان رفتند
[B][M1]زود برگرد چو برخواهی گشت
[M2]زین تبه حرف که فرصت بگذشت
[B][M1]کیست کز باغ سخنرانی رفت
[M2]که نه با داغ پشیمانی رفت
[A]
[B][M1]بازگشتم از سخن زیرا که نیست
[M2]در سخن معنی و در معنی سخن
[B][M1]چون سنایی شه اقلیم سخن
[M2]راقم تخته تعلیم سخن
[B][M1]خواست گردون که فرو شوید پاک
[M2]رقم هستیش از تخته خاک
[B][M1]بر سر بستر کین افکندش
[M2]همچو سایه به زمین افکندش
[B][M1]لب هنوزش ز سخن نابسته
[M2]داشت با خود سخنی آهسته
[B][M1]همدمی بر دهنش گوش نهاد
[M2]به حدیثش نظر هوش گشاد
[B][M1]آنچه از عالم دل تلقین داشت
[M2]بیتکی بود که مضمون این داشت
[B][M1]که بر اطوار سخن بگذشتم
[M2]لیک حالی ز همه برگشتم
[B][M1]بر دلم نیست ز هر بیش و کمی
[M2]به جز از حرف ندامت رقمی
[B][M1]زانکه دور است درین دیر کهن
[M2]سخن از معنی و معنی ز سخن
[B][M1]سخن آنجا که شود دام نمای
[M2]صید معنی نشود کام گشای
[B][M1]معنی آنجا که کشد دامن ناز
[M2]گفت و گو را نرسد دست نیاز
[B][M1]سخن آنجا که شود تنگ مجال
[M2]مرغ معنی نگشاید پر و بال
[B][M1]معنی آنجا که نهد پای بلند
[M2]از عبارت نتوان ساخت کمند
[B][M1]پایه قدر سخن چون این است
[M2]وای طبعی که سخن آیین است
[B][M1]لب فرو بند که خاموشی به
[M2]دل تهی کن که فراموشی به
[A]
[B][M1]ای رهایی ده هر بیهوشی
[M2]مهر بر لب نه هر خاموشی
[B][M1]به هوای تو سخن کوشی ما
[M2]به تمنای تو خاموشی ما
[B][M1]گر تو در حرف تهی لطف شگرف
[M2]لجه ژرف شود چشمه حرف
[B][M1]ور بر آفاق زنی حمله بیم
[M2]قاف تا قاف شود حلقه میم
[B][M1]بعد توست اصل همه تنگی ها
[M2]قرب تو مایه یکرنگی ها
[B][M1]دل جامی که بود تنگ از تو
[M2]عندلیبیست غم آهنگ از تو
[B][M1]بال پروازش ازین تنگی ده
[M2]نکهتش از گل یکرنگی ده
[B][M1]دوز از تار فنا دلق او را
[M2]برهان از خود و از خلق او را
[B][M1]عیبش از بی هنران ساز نهان
[M2]وز گمان هنرش باز رهان
[B][M1]تا ز عیب و هنر خود آزاد
[M2]زید اندر کنف فضل تو شاد
[A]
[B][M1]ای ز گلزار سخن یافته بوی
[M2]وز تماشای چمن تافته روی
[B][M1]بلبل دلشده مشتاق چمن
[M2]نکته خوان گشته ز اوراق سمن
[B][M1]بخرد اوراق سمن طی کرده
[M2]رو در اوراق سخن آورده
[B][M1]هر ورق کز سخن آنجاست رقم
[M2]نسخه صحت رنج است و الم
[B][M1]دیده بر دفتر جمعیت نه
[M2]الم تفرقه را صحت ده
[B][M1]باش با دفتر اشعار جلیس
[M2]انه خیر جلیس و انیس
[B][M1]دفتر شعر بود روضه روح
[M2]فاتح غنچه گلهای فتوح
[B][M1]هر ورق را که ز وی گردانی
[M2]گل دیگر شکفد گر دانی
[B][M1]خواهی آن رونق باغ تو شود
[M2]نکهتش عطر دماغ تو شود
[B][M1]خاطر از شوب غرض خالی کن
[M2]همت از صدق طلب عالی کن
[B][M1]از درون زنگ تعصب بزدای
[M2]بر خرد راه تأمل بگشای
[B][M1]مگذر قطره زنان همچو قلم
[M2]همچو پرگار بجا دار قدم
[B][M1]زن به گرد آوردی معنی رای
[M2]گرد هر نقطه و هر نکته برآی
[B][M1]حق معنی به طلب از هر حرف
[M2]نیک در رو به تنگ معنی ژرف
[B][M1]غوطه ناخورده به دریا غواص
[M2]نکند کف صدف گوهر خاص
[B][M1]اگر افتد ز معانیش پسند
[M2]یکی از ده به همان شو خرسند
[B][M1]بحر هر چند که کان گهر است
[M2]صدف او ز گهر بیشتر است
[B][M1]اصل معنیست منه تاوانی
[M2]در عبارت چو فتد نقصانی
[B][M1]پسته هر چند که سر بسته نکوست
[M2]به که مغز در بر وی پوست
[B][M1]عیب اگر هست کرم ورز و بپوش
[M2]ور نه بیهوده چو حاسد مخروش
[B][M1]عیب پوشیست ز احباب مهم
[M2]حبک الشی ء یعمی و یصم
[B][M1]عیبجویی هنر خود کردی
[M2]عیب نادیده یکی صد کردی
[B][M1]گاه بر راست کشی خط گزاف
[M2]گاه بر وزن زنی طعن زحاف
[B][M1]گاه بر قافیه کان معلول است
[M2]گاه بر لفظ که نامقبول است
[B][M1]گاه نابرده سوی معنی پی
[M2]خرده گیری ز تعصب بر وی
[B][M1]چون تو از نظم معانی دوری
[M2]زین قبل هر چه کنی معذوری
[B][M1]هرگز از دل نچکاندی خونی
[M2]بهر موزونی ناموزونی
[B][M1]مرغ تو قافیه آهنگ نشد
[M2]خاطرت قافیه سان تنگ نشد
[B][M1]پس زانو ننشستی یک شب
[M2]دیده از خواب نبستی یک شب
[B][M1]تا کشی گوهری از مخزن غیب
[M2]سر فکرت نکشیدی در جیب
[B][M1]تا دهد معنی باریکت روی
[M2]نشدی ز آتش دل حلقه چو موی
[B][M1]رنج این کار ندانی هرگز
[M2]فهم آن هم نتوانی هرگز
[B][M1]به که از کجرویت خم نزنیم
[M2]ور دو صد طعنه زنی دم نزنیم
[A]
[B][M1]میوه ها تازه و تر شاخ به شاخ
[M2]روزی باغ روان کرده فراخ
[B][M1]سیب و امرود به هم مشت زده
[M2]فندق از خرمی انگشت زده
[B][M1]نار پستان صنمی شاخ انار
[M2]سرکش از بوسه و آبی ز کنار
[B][M1]تاک ها کرده در او پر پایه
[M2]همچو عالی گهران پر مایه
[B][M1]نخشبی های وی از گوهر پاک
[M2]کرده یاقوت تر آویزه تاک
[B][M1]هر که از فخری او گفته صفات
[M2]دهنش کرده پر از حب نبات
[B][M1]شهری القصه چو آن باغ بدید
[M2]گاو نفسش به چراگاه رسید
[B][M1]می نکرد از پس و از پیش نگاه
[M2]همچو گرگی که فتد در رمه گاه
[B][M1]همچو بادی که ز دشت آید سخت
[M2]میوه با شاخ شکستی ز درخت
[B][M1]کندی آنسان ز درختی سیبی
[M2]که رساندی به درخت آسیبی
[B][M1]ور بر آن سیب نه دستش بودی
[M2]کردی از سنگ کلوخ امرودی
[B][M1]به سوی نار چو دست آوردی
[M2]حقه لعل شکست آوردی
[B][M1]ور یکی خوشه ز تاک افکندی
[M2]تاک را پایه به خاک افکندی
[B][M1]بیخودیهاش چو دهقان می دید
[M2]بر خود از غصه آن می پیچید
[B][M1]شهریش گفت ز من این تک و پوی
[M2]گر نه بر وفق مراد است بگوی
[B][M1]گفت من با تو چه گویم آخر
[M2]وز تو انصاف چه جویم آخر
[B][M1]نه یکی دانه به گل کاشته ای
[M2]نه نهالی ز گل افراشته ای
[B][M1]نه زمینی ز تو آراسته گشت
[M2]نه درختی ز تو پیراسته گشت
[B][M1]نشد از بیل کفت آبله دار
[M2]نشدی غرقه به خون آبله وار
[B][M1]آبیاریت شبی خواب نبرد
[M2]راحت خواب تو را آب نبرد
[B][M1]در دلت نیست جز این اندیشه
[M2]کین به خود رسته چو کوه و بیشه
[B][M1]کی ز رنجم شود آگه دل تو
[M2]نیست جز بی خبری حاصل تو
[B][M1]رنج همدرد که داند همدرد
[M2]شرح آن هست به بیدردان سرد
[B][M1]شهریی شد ز ره دشت به ده
[M2]تا گشاید ز دلش گشت گره
[B][M1]دید از ابنای دهش دهقانی
[M2]بردش از راه سوی بستانی
[B][M1]باغی آراسته چون باغ بهشت
[M2]بل کز آراستگی داغ بهشت
[A]
[B][M1]ای به لطف انجمن جان آرای
[M2]تیغ مهرت چمن دل پیرای
[B][M1]دست جودت ز ازل نخل نشان
[M2]تا ابد بر سر ما نخل فشان
[B][M1]گر چه از خار ستم بینانیم
[M2]زیر نخل تو رطب چینانیم
[B][M1]در رطب ریزیت از نحل کرم
[M2]گر کشد خار ستم تیغ چه غم
[B][M1]کلک جامیت ز نخلت شاخی
[M2]ریخته تازه رطب گستاخی
[B][M1]نسزد زین رطب شهد آمیز
[M2]کار محرور حسد جز پرهیز
[B][M1]آن زمان کش رود این کلک ز دست
[M2]یابد این شاخ رطب ریز شکست
[B][M1]چشم دارد که به جای رطبش
[M2]شهد ریزی ز شهادت به لبش
[B][M1]وان نفس کش ببرد عرق حیات
[M2]تیغ ان اجل الله لآت
[B][M1]کنی از همت رحمت املش
[M2]ختم بر خیر کتاب اجلش
[A]
[B][M1]دامت آثارک ای طرفه قلم
[M2]دام دل ها زدی از مشک رقم
[B][M1]واسطی نسبت و شامی اثری
[M2]تحفه شام سوی روم بری
[B][M1]نقد عمر است نثار قدمت
[M2]نور چشم است سواد رقمت
[B][M1]مرغ جان راست صریر تو صفیر
[M2]وز صفیر تو در آفاق نفیر
[B][M1]از کجا پرسمت ای قاصد دل
[M2]که عجب مسرعی و مستعجل
[B][M1]مرکب گرم عنان می رانی
[M2]خوی چکان قطره زنان می رانی
[B][M1]نامه نامفزا می آری
[M2]خیر مقدم ز کجا می آری
[B][M1]این چه نقش است که ناگاه زدی
[M2]پنجه شب به رخ ماه زدی
[B][M1]بافتی بر قد این حور سرشت
[M2]حله از طره حوران بهشت
[B][M1]این چه حور است درین حله ناز
[M2]کرده از دولت جاوید طراز
[B][M1]روی زیباش مه اوج شرف
[M2]زلف مشکینش «من اللیل زلف »
[B][M1]جبهه اش فاتحه مصحف نور
[M2]بر میانش کمر «خیرالامور»
[B][M1]هر دو مصراع ز وی ابرویی
[M2]قبله حاجت حاجت جویی
[B][M1]چشمش از کحل بصیرت روشن
[M2]نظر لطف به عشاق افکن
[B][M1]طره اش پرده کش شاهد دین
[M2]خال او مردمک چشم یقین
[B][M1]لب او مژده ده باد مسیح
[M2]در فسون خوانی هر مرده فصیح
[B][M1]راستی شکل قد رعنایش
[M2]صدق عکس رخ صبح آسایش
[B][M1]گوشش از حلقه اخلاص گران
[M2]دیده عشق به رویش نگران
[B][M1]خرد گام زن از دنبالش
[M2]بیخود از زمزمه خلخالش
[B][M1]جامی آمد چو به خلخال سخن
[M2]از دعا گوهر خلخاش کن
[B][M1]یا رب این غیرت حورالعین را
[M2]شاهد روضه علیین را
[B][M1]از دل و دیده هر دیده وری
[M2]بخش توفیق قبول نظری
[B][M1]خاصه آن در روش فضل دلیر
[M2]زان دلیریش شده نام دو شیر
[B][M1]آن یکی در ره دین شیر خدای
[M2]وان دگر پنجه به هر صید گشای
[B][M1]چشمش از خوش قلمان روشن کن
[M2]خالش از پاک دمان گلشن کن
[B][M1]از خط خوب کنش پاینده
[M2]وز دم پاک طرب زاینده
[B][M1]لیک در جلوه گه عزت و جاه
[M2]دارش از دست دویی پاک نگاه
[B][M1]اول آن خامه زن سهو نویس
[M2]به سر دوک قلم بیهده ریس
[B][M1]بر خط و شعر وقوف از وی دور
[M2]چشم داران حروف از وی کور
[B][M1]فصل و وصل کلماتش نه به جای
[M2]فصل پیش نظرش وصل نمای
[B][M1]گه دو بیگانه به هم پیوسته
[M2]گه دو همخانه ز هم بگسسته
[B][M1]نقطه هایش نه به قانون حساب
[M2]خارج از دایره صدق و صواب
[B][M1]خال رخساره زده بر کف پای
[M2]شده از زیور رخ پای آرای
[B][M1]ور به اعراب شده راهسپر
[M2]رسم خط گشته ازو زیر و زبر
[B][M1]گه نوشته ست کم و گاه فزون
[M2]گشته موزون ز خطش ناموزون
[B][M1]یا برده یکی از پنج انگشت
[M2]یا فزوده ششم انگشت به مشت
[B][M1]از قلم باد جدا انگشتش
[M2]بلکه انگشت قلم در مشتش
[B][M1]دوم آن کس که کشد گزلک تیز
[M2]بهر اصلاح نه از سهو و ستیز
[B][M1]بتراشد ز ورق حرف صواب
[M2]زند از کلک خطا نقش بر آب
[B][M1]گل کند خار به جا بنشاند
[M2]خار را خوبتر از گل داند
[B][M1]بادش آن گزلک خنجر کردار
[M2]قاطع دست تصرف زین کار
[B][M1]حسن مقطع چو بود رسم کهن
[M2]قطع کردیم بر این نکته سخن
[B][M1]ختم الله لنا بالحسنی
[M2]و هو مولانا نعم المولی
[END]