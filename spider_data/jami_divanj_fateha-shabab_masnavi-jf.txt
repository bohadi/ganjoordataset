[START][A]
[B][M1]به نام خدایی که پست و بلند
[M2]ز خورشید فضلش بود بهره مند
[B][M1]فرازنده این کهن بارگاه
[M2]فروزنده مشعل مهر و ماه
[B][M1]کریمی که از طارم کبریا
[M2]چو شد سایه گستر درین تنگنا
[B][M1]ز فر خود آن سایه را مایه داد
[M2]لقب شاه عالم پناهش نهاد
[B][M1]جهان را ز صد گونه فرسودگی
[M2]در آن سایه بخشید آسودگی
[B][M1]چو منشی عقل آن تمنا کند
[M2]که تاریخ اقبالش انشا کند
[B][M1]فلک حل کند بهر عز و شرف
[M2]زر مهر در لاجوردی صدف
[B][M1]عطارد کشد خامه افتخار
[M2]کشد نقش بر صفحه روزگار
[B][M1]الا تا بود چرخ عالی نهاد
[M2]ازان نقش این صفحه خالی مباد
[B][M1]شهی تاجور بر سریر سرور
[M2]بماناد پاینده تا نفخ صور
[A]
[B][M1]دوش چون برد سر ز گردش مهر
[M2]ظل مخروطی زمین به سپهر
[B][M1]بود الحق چو خیمه مشکین
[M2]سرکشیده بر اوج چرخ برین
[B][M1]ز انجمش میخ و از شهاب طناب
[M2]قبه آن ز ماه عالمتاب
[B][M1]من در آن خیمه از همه یکتا
[M2]چون ستون پا فشرده بر یک جا
[B][M1]کردم از خاطر سخن پرداز
[M2]با خرد گفت و گوی شعر آغاز
[B][M1]گفتم ای فیض بخش طبع نژند
[M2]پایه قدر شعرم از تو بلند
[B][M1]تا به شاگردی تو افتادم
[M2]ساخت شاگردی تو استادم
[B][M1]گوهر نظمم از تو تاب گرفت
[M2]چشمه شعرم از تو آب گرفت
[B][M1]لیک با این همیشه در تابم
[M2]کس بر آتش نمی زند آبم
[B][M1]هست ازان آب و تاب حاصل من
[M2]آب در دیده تاب در دل من
[B][M1]بر سر چارسوی کون و فساد
[M2]هیچ جنسی بدین کساد مباد
[B][M1]گفت بگذار جامی این گله را
[M2]امشب از حد مبر مجادله را
[B][M1]گر همی بایدت رواج سخن
[M2]نیست زین بیشت احتیاج سخن
[B][M1]خیز و بر رغم ناکسان و کسان
[M2]هر چه داری به عرض شاه رسان
[B][M1]زانکه نقد سخن درین بازار
[M2]گر چه باشد چو زر تمام عیار
[B][M1]نرود همچو نقدهای روان
[M2]تا نباشد بر آن ز سکه نشان
[B][M1]سکه آن اگر نیی آگاه
[M2]نیست الا قبول خاطر شاه
[B][M1]شاه روشن ضمیر صافی دل
[M2]حامی حق و ماحی باطل
[B][M1]معدن عدل و منبع انصاف
[M2]مخزن فضل و مجمع الطاف
[B][M1]شاه سلطان ابوسعید که هست
[M2]آسمان پیش قصر قدرش پست
[B][M1]پشت بر پشت شاه و شاه نشان
[M2]چاوشانش ز جاه شاهوشان
[B][M1]داده شاهان تاجور باجش
[M2]خان خانان کشیده تاراجش
[B][M1]دست جودش چو زر فشان گردد
[M2]کیسه پرداز بحر و کان گردد
[B][M1]تیغ قهرش چو در مصاف شود
[M2]زهره پردلان شکاف شود
[B][M1]مرغ تیرش چو آسمان گیرد
[M2]در دل دشمن آشیان گیرد
[B][M1]نخل رمحش چو بار و برآرد
[M2]بار خصم از میانه بردارد
[B][M1]هر طرف کرده رو سکندروار
[M2]بوده فتح از یمین ظفر ز یسار
[B][M1]اهل غیبش به منتهای امید
[M2]داده در موطن مثال نوید
[B][M1]فیض خاصش ز عالم جبروت
[M2]کرده تسخیر ملک تا ملکوت
[B][M1]کرده نص حق ز عدل و رأفت او
[M2]همچو داوود بر خلافت او
[B][M1]من چه گویم کزین جمال و جلال
[M2]باشد اندیشه گنگ و ناطقه لال
[B][M1]هر چه اندیشه را بر آن دست است
[M2]پیش قدر بلند او پست است
[B][M1]نتوان گفت مدح ازین بیشش
[M2]که خدا خواند سایه خویشش
[B][M1]حق بود همچو شخص و او سایه
[M2]سایه از شخص می برد مایه
[B][M1]هر چه در ذات شخص موجود است
[M2]بی تفاوت ز سایه مشهود است
[B][M1]رو نظر کن در آن درخت بلند
[M2]که چو بر خاک پست سایه فکند
[B][M1]هر چه بینی ز شاخ و برگ و برش
[M2]همه در سایه ظاهر است اثرش
[B][M1]همچنین هر چه ایزد متعال
[M2]دارد از معنی جلال و جمال
[B][M1]پرتو ظل آن بود پیدا
[M2]از دل و دست خسرو والا
[B][M1]گر نه ز اطناب ترسم و تطویل
[M2]کنم آن را یگان یگان تفصیل
[B][M1]لیکن آنجا که فکرت صافی ست
[M2]این اشارت که می رود کافی ست
[B][M1]چون نیاورد تنگنای عدم
[M2]تاب اشراق آفتاب قدم
[B][M1]شد ز اشراق نور خود نازل
[M2]گشت ظاهر به شکل سایه و ظل
[B][M1]تا که خفاش از بصارت دور
[M2]کند از سایه استفاضت نور
[B][M1]کیست سایه شهی ستاره سپاه
[M2]آفتاب سپهر حشمت و جاه
[B][M1]کیست خفاش فاش گویم فاش
[M2]خلق درمانده در معاد و معاش
[B][M1]گرنه ظل ظلیل شاه بود
[M2]که جهان را جهان پناه بود
[B][M1]دین و دنیا همه خلل گیرد
[M2]تا قیامت صلاح نپذیرد
[B][M1]تا بود در بلندی و پستی
[M2]سایه و آفتاب را هستی
[B][M1]یارب این سایه الهی را
[M2]آفتاب سپهر شاهی را
[B][M1]بر سریر بقا ممکن دار
[M2]بر سپهر خلود روشن دار
[A]
[B][M1]بنامیزد چه دلکش منزل است این
[M2]نه آب و گل همه جان و دل است این
[B][M1]بسی مه بر فلک منزل بریده
[M2]به عمر خود چنین منزل ندیده
[B][M1]تصور کن چو یک شخص این جهان را
[M2]که باشد همچو چشم این خانه آن را
[B][M1]کسی کان شخص را انسان عین است
[M2]جهان مردمی سلطان حسین است
[B][M1]گلش گویی ز مشک چین سرشتند
[M2]که نامش خانه مشکین نوشتند
[B][M1]ز هر لاله به سقف آن نمونه
[M2]مگر شد لاله زاری باژگونه
[B][M1]به دیوارش ز گچ گلها بریده
[M2]گل کافوری ست از گل دمیده
[B][M1]منقش از زر حل هر در او
[M2]دری از خلد در هر منظر او
[B][M1]مروح خانه ای دان از جنانش
[M2]که باشد حوض کوثر در میانش
[B][M1]میان حوض نرگسدان سیمین
[M2]بود فواره های نرگس آیین
[B][M1]ز هر نرگس جهنده آب از آنسان
[M2]که گاه شادی آب از چشم جانان
[B][M1]به گرد حوض جویی پر خم و تاب
[M2]چو ماری سیمگون پیچان در او آب
[B][M1]چو لطف حوض و جوی آب روان دید
[M2]گه بیرون شدن بر خویش پیچید
[B][M1]به سعی شاه شد این خانه آباد
[M2]چو تاریخ عمارت فرخش باد
[A]
[B][M1]حبذا منزلی چو کاخ بهشت
[M2]خاک و خشتش همه عبیر سرشت
[B][M1]گویی از طارم سپهر برین
[M2]بیت معمور آمده به زمین
[B][M1]بهر احرامش از چهار طرف
[M2]سبزپوشان در آستان زده صف
[B][M1]موج زن حوض مرمرش به میان
[M2]به هم آب ستاده بین و روان
[B][M1]آب فواره اش ترانه سرای
[M2]به هوای سماع جسته ز جای
[B][M1]دیده حور این مقام فرخنده
[M2]گشته از قصر خویش شرمنده
[B][M1]لیس فی الکائنات ثانیها
[M2]خلدالله ملک بانیها
[A]
[B][M1]طاب ریاک ای نسیم شمال
[M2]قم و سر نحو کعبة الآمال
[B][M1]نفس از وی صدق مشکین کن
[M2]راه اخلاص رفتن آیین کن
[B][M1]از خراسان ببند بار نیاز
[M2]راه بردار ملک روم انداز
[B][M1]چون رسیدی ز راه راه بپرس
[M2]بارگاه جلال و جان بپرس
[B][M1]چهره بر خاک پای دربان سای
[M2]به اجازت زمین ببوس و درآی
[B][M1]پیش شاه مجاهد غازی
[M2]بگشا لب به نکته پردازی
[B][M1]کای تو را ذروه علا مسند
[M2]ملک میراث تو ابا عن جد
[B][M1]اصل تو تا به آدم ار شمرند
[M2]همه مسندنشین و تاجورند
[B][M1]خاست زیشان جهات فخر نخست
[M2]لیک امروز فخر جمله به توست
[B][M1]کم کسی بر سریر جاه و جلال
[M2]چون تو کرد اکتساب فضل و کمال
[B][M1]مشکل حکمت از کلام تو حل
[M2]منطق تو بیان هر مجمل
[B][M1]راه مشائیان ز تو واضح
[M2]نور اشراقیان ز تو لایح
[B][M1]طبع پاک تو را که وقاد است
[M2]فهم حکمت طبیعی افتاده ست
[B][M1]بر دلت حکمت الهی تافت
[M2]که رخ از ظلمت ملاهی تافت
[B][M1]فکر تو زد سوی ریاضی رای
[M2]شد ریاضی ریاض خلد آرای
[B][M1]هست پشت شریعت نبوی
[M2]به نوی از مساعی تو قوی
[B][M1]محتد کفر و معبد اصنام
[M2]شد ز جهد تو قبة الاسلام
[B][M1]حسن تدبیر تو به حرف و قتال
[M2]کرده قطع قلاع کفر و ضلال
[B][M1]مقبلی بر مراسم اشفاق
[M2]معرضی از ذمایم اخلاق
[B][M1]جمع در ذات تو به رغم حسود
[M2]حکمت و عفت و شجاعت و جود
[B][M1]بحر و کانی به بخشش پیوست
[M2]بلکه بردی ز بحر و کان هم دست
[B][M1]کان ز دست تو شد به سنگ نهان
[M2]وز کفت بحر کف به روی زنان
[B][M1]تا بود دوره فلک ممکن
[M2]تا بود نقطه زمین ساکن
[B][M1]روش آن به وفق رای تو باد
[M2]شرف این به خاک پای تو باد
[B][M1]ای معنبر نسیم نافه گشای
[M2]چون بپردازی از ثنا و دعای
[B][M1]ورقی چند نظم های غریب
[M2]لایق فهم هوشمند لبیب
[B][M1]با تو همراه می کنم زنهار
[M2]زان غریبان به بزم شه یاد آر
[B][M1]عرضه کن در حریم مجلس او
[M2]این محقر هدیه را و بگو
[B][M1]ارسل النمل من خلوص وداد
[M2]لسلیمان نصف بقدر من یهدی
[B][M1]ثم اوجز مخافة الابرام
[M2]واختتم بالسلام والاکرام
[A]
[B][M1]بده ساقی آن جام گیتی نمای
[M2]که هستی ربای و مستی فزای
[B][M1]به مستی ز هستی رهاییم ده
[M2]به مستان عشق آشناییم ده
[B][M1]بزن مطرب آن نغمه دلنواز
[M2]که در پرده دل بود پرده ساز
[B][M1]به شکرانه کز پرده گفت و گوی
[M2]عروسان معنی نمودند روی
[B][M1]ز گلزار فردوس آمد گلی
[M2]به نزهتگه بینوا بلبلی
[B][M1]ز باران جود و سحاب کرم
[M2]زلال بقا یافت خاک دژم
[B][M1]ز دریای اسرار فیض جدید
[M2]به لب تشنگان سواحل رسید
[B][M1]سخن کوته از زاده طبع شاه
[M2]که دانش مآب است و عرفان پناه
[B][M1]همایون کتابی چو درجی ز در
[M2]رسید از گهرهای تحقیق پر
[B][M1]در او هم غزل درج هم مثنوی
[M2]هم اسرار صوری و هم معنوی
[B][M1]شده طالع از مطلع هر غزل
[M2]فروغی تباشیر صبح ازل
[B][M1]ز مقطع چه گویم که هر مقطعی
[M2]که فیض ابد را بود منبعی
[B][M1]به صورت پرستان کوی مجاز
[M2]ز شاه حقیقی نشان داده باز
[B][M1]چو در مثنوی داده داد سخن
[M2]نوی یافته رازهای کهن
[B][M1]در ادراک اسرار ام الکتاب
[M2]ز هر مصرعش عقل را فتح باب
[B][M1]زهی نامه دلکش و دلگشای
[M2]که شد جان عطار ازو عطرسای
[B][M1]بود مثنوی لیک آن مثنوی
[M2]که فایض شد از خاطر مولوی
[B][M1]ز بس گل که از راز در وی شگفت
[M2]همی شایدش گلشن راز گفت
[B][M1]بود پایه این سخن بس بلند
[M2]کی آنجا رسد وصف ما را کمند
[B][M1]سخن های شه کز دل پاک خاست
[M2]به پاکان که شاه سخنهای ماست
[B][M1]بر این نکته باشد دلیلی تمام
[M2]کلام الملوک ملوک الکلام
[B][M1]من از وصف گفتار شه قاصرم
[M2]به مدحش چه سان ره برد خاطرم
[B][M1]چو خفاش را نیست نور بصر
[M2]که بیند به روی زمین عکس خور
[B][M1]کجا آورد هرگزش دیده تاب
[M2]که بیند بر اوج فلک آفتاب
[B][M1]فرو بند جامی زبان مقال
[M2]که تنگ است اینجا سخن را مجال
[B][M1]چو رسمی ست دیرین که ختم سخن
[M2]بود بر دعا بر دعا ختم کن
[B][M1]الا تا قوابل ز فیاض جود
[M2]پذیرند همواره فیض وجود
[B][M1]دل پاک شه قابل راز باد
[M2]در فیض بر خاطرش باز باد
[B][M1]سپهرش به فرمان جهانش به کام
[M2]دعاگوی او انس و جان والسلام
[A]
[B][M1]جامی اگر یافت درین کشتزار
[M2]فکر تو بر کار زراعت قرار
[B][M1]در دل خود تخم قناعت فشان
[M2]بهتر ازین هیچ زراعت مدان
[B][M1]تخم پراکنده که در گل بود
[M2]تخم پراکندگی دل بود
[A]
[B][M1]بسم الله الرحمن الرحیم
[M2]اعظم اسماء علیهم حکیم
[B][M1]محترمان حرم انس را
[M2]تازه حدیثی ست ز عهد قدیم
[B][M1]نوزده حرف است که هژده هزار
[M2]عالم ازو یافته فیض عمیم
[B][M1]«بسم » سه حرف است که گوید بسم
[M2]حرز تو در ورطه امید و بیم
[B][M1]«بی » ش که کم نیست ز دو بین دو کون
[M2]نقطه صفت در کنف او مقیم
[B][M1]اره سینش به سه دندانه کرد
[M2]فرق عدو را ز سیاست دو نیم
[B][M1]چشمه میمش ز زلال حیات
[M2]می کند احیای عظام رمیم
[B][M1]هر الفش را پی جادو وشان
[M2]شیوه اعجاز عصای کلیم
[B][M1]شاهد معنی چو ز لامش نهاد
[M2]طره شبرنگ به روی چو سیم
[B][M1]ماشطه خامه ز تشدید ساخت
[M2]شانه آن طره عنبر شمیم
[B][M1]«ها»ش که با های هویت یکی ست
[M2]فهم ذوی النهیة فیها یهیم
[B][M1]هست دو «ری » در وی و هر یک دری
[M2]حقه آن در دل عرش عظیم
[B][M1]غنچه حایش نگشاده دهان
[M2]با تو کند عد ریاض نعیم
[B][M1]بهر تو نون دامن رحمن گرفت
[M2]می طلبد دولت و فضل جسیم
[B][M1]«یا» ش که عشر است در او عرش و شرع
[M2]دیده عیان دیده عقل سلیم
[B][M1]از برکات حرکاتش رود
[M2]سالک ره بر نهج مستقیم
[B][M1]رسم سکون از سکناتش برد
[M2]هر که شود بزم بقا را ندیم
[B][M1]نجم هدی گشت همه نقطه هاش
[M2]هر یک ازان راجم دیو رجیم
[B][M1]جامی اگر ختم نه بر حرمت است
[M2]بهر چه شد خاتمه آن رحیم
[END]