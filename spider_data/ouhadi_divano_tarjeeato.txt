[START][A]
[B][M1]تا به کنون پرده‌نشین بود یار
[M2]هیچ در آن پرده نمی‌داد بار
[B][M1]خود به طلب دیدم و راهی نبود
[M2]راه طلب داشتم از پرده دار
[B][M1]یار من از پرده همی کرد زور
[M2]دل ز پی پرده همی گشت زار
[B][M1]چون که دل پرده‌نشین چندگاه
[M2]بر درش آویخته شد پرده‌وار
[B][M1]گفت: گر از پردهٔ خود بگذری
[M2]زود در آن پرده دهندت گذار
[B][M1]گفتمش :اندر پس این پرده کیست؟
[M2]گفت: تویی، پرده ز خود برمدار
[B][M1]در پس این پرده شمار یکیست
[M2]گرچه شد این پرده برون از شمار
[B][M1]پردهٔ من جز منی من نبود
[M2]از منی من چو بر آمد دمار
[B][M1]طالب و مطلوب و طلب شد یکی
[M2]پردهٔ آن این عدد مستعار
[B][M1]در پس آن پرده چو ره یافتم
[M2]پرده برانداختم از روی کار
[B][M1]اوحدی این راه چو بی‌پرده دید
[M2]با زن و با مرد بگفت آشکار:
[B2]کانچه دل اندر طلبش می‌شتافت
در پس این پرده نهان بود، یافت
[B][M1]عشق خروشی، که عیان دیده‌ام
[M2]سینه به جوشی، که زیان دیده‌ام
[B][M1]دل چو ز ناگه به وصالش رسید
[M2]بانگ برآورد که: جان دیده‌ام
[B][M1]گاه رخش را ز درون جهان
[M2]گاه ز بیرون جهان دیده‌ام
[B][M1]آنچه مرا طاقت و اندازه بود
[M2]وصل باندازهٔ آن دیده‌ام
[B][M1]رخ ننمودست به من ذره‌ای
[M2]کش نه در آن ذره نشان دیده‌ام
[B][M1]با تو چه گویم؟ که: چنین و چنان
[M2]کش نه چنین و نه چنان دیده‌ام
[B][M1]تا که شد از دیده روان نقش او
[M2]خون دل از دیده روان دیده‌ام
[B][M1]راست نیاید سخنش در مکان
[M2]چونکه برونش ز مکان دیده‌ام
[B][M1]در چه زمین و چه زمانم؟ مپرس
[M2]چون نه زمین و نه زمان دیده‌ام
[B][M1]من به یقینم که جزو نیست هیچ
[M2]تا تو نگویی: به گمان دیده‌ام
[B][M1]یار مرا دوش نهان رخ نمود
[M2]فاش کنم هرچه نهان دیده‌ام
[B2]کانچه دل اندر طلبش می‌شتافت
در پس این پرده نهان بود، یافت
[B][M1]پیر شراب خودم از جام داد
[M2]زان تپش و درد سر آرام داد
[B][M1]طفل بدم، حنظل و صبرم نمود
[M2]کهل شدم، شکر و بادام داد
[B][M1]سایهٔ من گم شد و او باز جست
[M2]مایهٔ من کم شد و او وام داد
[B][M1]گرسنه گشتم، بر خم چاشت شد
[M2]تشنه نشستم ز لبم جام داد
[B][M1]مور مرا خانهٔ بی‌غم نمود
[M2]مرغ مرا دانهٔ بی‌دام داد
[B][M1]دل چو درافتاد بحامیم تب
[M2]شربت طاها و الف لام داد
[B][M1]آخر کارم به دعا باز خواند
[M2]گرچه به اول همه دشنام داد
[B][M1]جسم مرا جای درین بوم ساخت
[M2]جان مرا راه درین بام داد
[B][M1]نصرة اودست مرا زور شد
[M2]همت او پای مرا گام داد
[B][M1]خاص شد از حرمت او اوحدی
[M2]رفت و ندا در حرم عام داد:
[B2]کانچه دل اندر طلبش می‌شتافت
در پس این پرده نهان بود، یافت
[B][M1]آن بت سرکش، که نمیداد دست
[M2]چونکه درآمد ز درم نیم مست
[B][M1]پای مرا از در حیرت براند
[M2]چشم مرا از در غیرت ببست
[B][M1]دل به فغان آمد و خونش بریخت
[M2]تن به میان آمد و جانش بخست
[B][M1]در سرم انداخت نشاط «بلی»
[M2]می، که به من داد ز جام الست
[B][M1]از دل من شاخ امیدی برست
[M2]جان من از داغ جدایی برست
[B][M1]گفتمش : از دست تو بیچاره‌ام
[M2]گفت که: بی‌چاره نیایم به دست
[B][M1]گفتمش : از وصل خودم هست کن
[M2]گفت : بمیر از خود و از هرچه هست
[B][M1]گفتمش : ای بت، ز تو دورم چرا؟
[M2]گفت که : از دور بتی می‌پرست
[B][M1]گفتمش : ار توبه کند دل ز عشق
[M2]گفت که : آن توبه به باید شکست
[B][M1]گفتهٔ او آفت جان بود و تن
[M2]لیک چنان گفت که در دل نشست
[B][M1]دیده ز دور آن قد و بالا چو دید
[M2]نعره در انداخت به بالا و پست :
[B2]کانچه دل اندر طلبش می‌شتافت
در پس این پرده نهان بود، یافت
[B][M1]تاچه کشم من؟ که بدین دست تنگ
[M2]ساغر می خواهم و آواز چنگ
[B][M1]چون می لعلم بچشانی، کنم
[M2]بوسه طلب زان لب یاقوت‌رنگ
[B][M1]عمر چو بادست همی در شباب
[M2]باده بمن ده، که ندارد درنگ
[B][M1]تا بر او زین دل زنگار خورد
[M2]رنگ زدایم به شراب چو زنگ
[B][M1]دوش چو می‌خوردم و خوابم ربود
[M2]یار به صلح آمد و بگذاشت جنگ
[B][M1]پرده برانداخت ز روی خیال
[M2]دست خوش آن صنم شوخ شنگ
[B][M1]گفتمش : آمد ز غمت دل به جان
[M2]گفت : گرت جان به لب آید ملنگ
[B][M1]دست در آغوش من آورد عور
[M2]آنکه همی داشت ز من عار و ننگ
[B][M1]او شکر افشان ودلم شکر گوی:
[M2]کانچه همی خواستم آمد به چنگ
[B][M1]صبح چو از خواب درآمد سرم
[M2]دست خودم بود در آغوش تنگ
[B][M1]اوحدی این راز چو دانست باز
[M2]در فلک انداخت غریو و غرنگ :
[B2]کانچه دل اندر طلبش می‌شتافت
در پس این پرده نهان بود، یافت
[B][M1]نشنود از پرده کس آواز من
[M2]تا نکند راست لبش ساز من
[B][M1]من نه به خود گفتم، از آنست عقل
[M2]بیخود و حیران شده در راز من
[B][M1]تا نبری ظن که به بازیچه بود
[M2]دیدهٔ شب تا به سحر باز من
[B][M1]بیش نگویی سخن از ناز او
[M2]گر بتو گویم سخن از ناز من
[B][M1]ای که ز گستاخی من غافلی
[M2]خیز و ببین بر لب او گاز من
[B][M1]چند ز شیراز و ز رومم، دگر
[M2]رخت به روم آور و شیراز من
[B][M1]واقعهٔ عشق نگوید به تو
[M2]جز نفس واقعه پرداز من
[B][M1]گر چه منم آخر این کاروان
[M2]نیست پدید آخر و آغاز من
[B][M1]بس دل افسرده سر انداز شد
[M2]از دم چون تیغ سر انداز من
[B][M1]کی به چنان بال رسد، اوحدی
[M2]مرغ تو در غایت پرواز من
[B][M1]من لب خود کرده ز گفتن به مهر
[M2]شهر پر آوازهٔ آواز من :
[B2]کانچه دل اندر طلبش می‌شتافت
در پس این پرده نهان بود، یافت
[B][M1]عشق برآورد ز جانم خروش
[M2]من نتوانم، تو توانی بپوش
[B][M1]پر مدم، ار دیگ بسر میرود
[M2]او چه کند؟ آتش تیزست و جوش
[B][M1]امشب ازین کوچه بدوشم برند
[M2]گر هم از آن باده دهندم که دوش
[B][M1]در غلطم، یا سخن آشناست
[M2]اینکه مرا میرسد امشب بگوش؟
[B][M1]میروم از خود چو همی آید او
[M2]کیست که آمد؟ که برفتم ز هوش
[B][M1]چون بدر او رسی، ای باد صبح
[M2]گر بدهد نامه، بیاور، بکوش
[B][M1]کو سخن غیر نخواهد شنید
[M2]گر برسالت بفرستی سروش
[B][M1]بر سر بیمار خود، ار میروی
[M2]تا دگرش زنده ببینی بکوش
[B][M1]توش و تنم رفت، مفرمای صبر
[M2]مرد به تن صبر کند، یا به توش
[B][M1]مجلس رندان طرب گرم شد
[M2]دی چو گذشتم بدر می‌فروش
[B][M1]اوحدی از غایت مستی که بود
[M2]با همه می‌گفت و نمی‌شد خموش:
[B2]کانچه دل اندر طلبش می‌شتافت
در پس این پرده نهان بود، یافت
[B][M1]نور رخ دوست چو پیدا شود
[M2]عقل که باشد که نه شیدا شود
[B][M1]از رخ خورشید چو در وا کنند
[M2]ذره چه گوید که نه در وا شود
[B][M1]بر سر آن کوچه، که تن خاک اوست
[M2]ره نبری، گر نه سرت پا شود
[B][M1]از دو جهان هیچ نبینی جزو
[M2]گر به رخش چشم تو بینا شود
[B][M1]ما همه اوییم، ولی او ز دور
[M2]منتظر ماست، که کی ما شود
[B][M1]بخت نگر: تا ننهد سر به خواب
[M2]رخت، غمی نیست، که یغما شود
[B][M1]حرف مپندار، به حرفت گرای
[M2]تا مگر این اسم مسما شود
[B][M1]قطره به دریا چو دگر باز رفت
[M2]نام و نشانش همه دریا شود
[B][M1]پرتو آن نور، که گفتم، یکیست
[M2]مختلف از منزل و از جا شود
[B][M1]سر چو به این جبه برآورد دوست
[M2]خواست درین قبه که غوغا شود
[B][M1]باز صدای سخن اوحدی
[M2]بر همه کس روشن و پیدا شود
[B2]کانچه دل اندر طلبش می‌شتافت
در پس این پرده نهان بود، یافت
[B][M1]نفس ترا شد نفس گور کن
[M2]زنده شوی، گر بکنی گور تن
[B][M1]ای شده نومید چنین، بر کجاست
[M2]یاس تو و باغ پر از یاسمن
[B][M1]یا خبری از لب او باز گوی
[M2]بی‌خبران را سخنی زان دهن
[B][M1]در همهٔ بادیه حییست بس
[M2]و آن دگر آثار طلال و دمن
[B][M1]کوکب لیلی نرود بر ملا
[M2]موکب مجنون چه کند بر علن
[B][M1]از پی آن آهوی وحشی ببین
[M2]سر به هم آورده هزاران رسن
[B][M1]تا کی ازین جبه و دستار و فش
[M2]مرده شو و جامه رها کن بزن
[B][M1]جسم تو گوریست روان ترا
[M2]بر سر این گور چه پوشی کفن
[B][M1]پای برین صفه نه و باز دان
[M2]راز چهل صوفی و یک پیرهن
[B][M1]اوحدی، این تلخ نشستن ز چیست
[M2]شور به شیرین سخنان در فگن
[B][M1]پنج حواست چو یکی بین شدند
[M2]بر ببرش راه و بگو این سخن
[B2]کانچه دل اندر طلبش می‌شتافت
در پس این پرده نهان بود، یافت
[A]
[B][M1]در خرابات عاشقان کوییست
[M2]وندر آن خانه یک پری‌روییست
[B][M1]طوقداران چشم آن ماهند
[M2]هر کجا بسته طاق ابروییست
[B][M1]در خم زلف همچو چوگانش
[M2]فلک و هر چه در فلک گوییست
[B][M1]به نفس چون مسیح جان بخشد
[M2]هر کرا از نسیم او بوییست
[B][M1]ورقی باز کردم از سخنش
[M2]زیر هر توی این سخن توییست
[B][M1]من ازو دور و او به من نزدیک
[M2]پرده اندر میان من و اوییست
[B][M1]آتش عشق او بخواهد سوخت
[M2]در جهان هر چه کهنه و نوییست
[B][M1]سوی او راهبر نخواهم شد
[M2]تا مرا رخ به سایه و سوییست
[B][M1]اوحدی با کسی نمی‌گوید
[M2]نام آن بت، که نازکش خوییست
[B][M1]چون ازو نیست می‌شوم هر دم
[M2]تا ز هستی من سر موییست
[B2]من و آن دلبر خراباتی
فی طریق الهوی کمایاتی
[B][M1]نه خرابات خیک و کاسه و می
[M2]نه خرابات چنگ و بربط و نی
[B][M1]آن خراباتهای بی ره و رو
[M2]بر خراباتیان گم شده پی
[B][M1]همه را دیده بر حدیقهٔ قدس
[M2]همه را روی در حظیرهٔ حی
[B][M1]گر در آن کوچه باریابی تو
[M2]کی از آن کوچه باز گردی، کی؟
[B][M1]بگذر از اختلاف امشب و دی
[M2]تا برون آید آن بهار از دی
[B][M1]چو بالا رسی، ز لا تا تو
[M2]ندری نامهٔ «الیک» و «الی»
[B][M1]تا تو باشی و او، جدا باشد
[M2]آسمان از زمین و نور از فی
[B][M1]نقش خود برتراش و او را باش
[M2]تا شود جملهٔ جهان یک شی
[B][M1]روی آن بت، که اوحدی دیدست
[M2]نتوان دید جز ببینش وی
[B][M1]سالها شد که راه می‌پویم
[M2]چون نخواهد شد این بیابان طی
[B2]من و آن دلبر خراباتی
فی طریق الهوی کمایاتی
[B][M1]هر دم از خانه رخ بدر دارد
[M2]در پی عاشقی نظر دارد
[B][M1]هر زمان مست مست بر سر کوی
[M2]با کسی دست در کمر دارد
[B][M1]هر دمی عاشق دگر جوید
[M2]هر شبی مجلس دگر دارد
[B][M1]یار آنکس شود که می‌نوشد
[M2]دست آن کس کشد که زر دارد
[B][M1]دوست گیرد نهان و فاش کند
[M2]مخلصان را درین خطر دارد
[B][M1]هر که قلاش‌تر ز مردم شهر
[M2]پیش او راه بیشتر دارد
[B][M1]یار ترسا و ما مترس از کس
[M2]عاشقی خود همین هنر دارد
[B][M1]عشق معشوقهٔ خراباتست
[M2]زانکه عشقست کین اثر دارد
[B][M1]در خرابات ما شود عاشق
[M2]هر که پروای دردسر دارد
[B][M1]اوحدی تاکنون دری می‌زد
[M2]چون خرابات ما دو در دارد
[B2]من و آن دلبر خراباتی
فی طریق الهوی کمایاتی
[B][M1]سخنی می‌رود، به من کن گوش
[M2]پیش از آن کز سخن شوم خاموش
[B][M1]جز یکی نیست نقد این عالم
[M2]باز جوی و به عالمش مفروش
[B][M1]گل این باغ را تویی غنچه
[M2]سر این گنج را تویی سرپوش
[B][M1]پرده بردار، تا ببینی خوش
[M2]دست با دوست کرده در آغوش
[B][M1]گر کسی می‌شوی، به جز تو کسی
[M2]در جهان نیست، بشنو و مخروش
[B][M1]اگر این حال بر تو کشف شود
[M2]برهی از خیال امشب و دوش
[B][M1]باز دانی که: من چه می‌گویم
[M2]گرت افتد گذر به عالم هوش
[B][M1]آن شناسد حدیث این دل مست
[M2]که ازین باده کرده باشد نوش
[B][M1]در دلم آتشست و در چشم آب
[M2]جای آن باشد ار برآرم جوش
[B][M1]اوحدی بازگشت گوشه نشین
[M2]اگرم فتنه‌ای نگیرد گوش
[B2]من و آن دلبر خراباتی
فی طریق الهوی کمایاتی
[B][M1]نیست رنگی در آبگینه و آب
[M2]باده‌شان رنگ می‌دهد، دریاب
[B][M1]باده نیز اندر اصل خود آبیست
[M2]کافتابش فروغ بخشد و تاب
[B][M1]ز آب بی‌رنگ شد عنب موجود
[M2]و ز عنب شیره و ز شیره شراب
[B][M1]زین منازل نکرده آب گذر
[M2]هیچ کس را نکرده مست و خراب
[B][M1]باش، تا رنگ دید و بینی بوی
[M2]عقل ازو سکر دید و غافل خواب
[B][M1]اگرت چشم دوربین باشد
[M2]برگرفتم از آن جمال نقاب
[B][M1]غیر ازو هر چه می‌نماید رخ
[M2]نیست یکباره جز غرور و سراب
[B][M1]دیدهٔ اوحدی به جستن اوست
[M2]گر بیابد به کام دیده جواب
[B2]من و آن دلبر خراباتی
فی طریق الهوی کمایاتی
[B][M1]جز تو کس در جهان نمی‌دانم
[M2]وز تو چیزی نهان نمی‌دانم
[B][M1]بی‌نشان تو نیست یک ذره
[M2]به جز این یک نشان نمی‌دانم
[B][M1]با تو پوشیده حالتیست مرا
[M2]که درستش بیان نمی‌دانم
[B][M1]گرچه داناست نام من، لیکن
[M2]تا نگویی: بدان، نمی‌دانم
[B][M1]این تویی، یا منم، بگو تا: کیست؟
[M2]شرح این کن، که آن نمی‌دانمم
[B][M1]آن چنانم به بویت، ای گل، مست
[M2]که گل از بوستان نمی‌دانم
[B][M1]به اشارت حدیث خواهم گفت
[M2]که غریبم، زبان نمی‌دانم
[B][M1]دوستان، جز حدیث او مکنید
[M2]که من این داستان نمی‌دانم
[B][M1]اوحدی باز در میان آمد
[M2]کام او زین میان نمی‌دانم
[B][M1]چون پس از عمرها که گردیدم
[M2]راه این آستان نمی‌دانم
[B2]من و آن دلبر خراباتی
فی طریق الهوی کمایاتی
[B][M1]باز غوغای او علم برداشت
[M2]عشق او خنجر ستم برداشت
[B][M1]هرچه بی‌راه دید غارت کرد
[M2]و آنچه بر راه دید هم برداشت
[B][M1]دوست احرام آشنایی بست
[M2]نام بیگانه زین حرم برداشت
[B][M1]خطبها چون به نام او کردند
[M2]جمله را سکه از درم برداشت
[B][M1]آفتاب رخش ظهور گرفت
[M2]وز دل من غمام غم برداشت
[B][M1]مطرب عشق را نوا نو شد
[M2]کین کهن جامه جام جم برداشت
[B][M1]اندر آن جام چون خدا را دید
[M2]از کتاب خودی رقم برداشت
[B][M1]روز صید آن سوار ازین نخجیر
[M2]پر بیفگند، لیک کم برداشت
[B][M1]دل نادان من امانت عشق
[M2]هم به پشتی آن کرم برداشت
[B][M1]دست او چون به حکم دستوری
[M2]از من و اوحدی قلم برداشت
[B2]من و آن دلبر خراباتی
فی طریق الهوی کمایاتی
[B][M1]مستمع نیست، تا بگویم راست
[M2]کندرین گنبد این نوا چه نواست؟
[B][M1]هر چه گویی درو، چو آن شنوی؟
[M2]پس یکی باشد، این یک و دو چراست؟
[B][M1]تو یکی، او یکی، دو باشد دو
[M2]این یکی زان یکی بباید کاست
[B][M1]رشته‌ای گر هزار تو گردد
[M2]چون سر رشته یافتی یکتاست
[B][M1]گر ز دریا جدا شود قطره
[M2]نه که دریا جدا و قطره جداست؟
[B][M1]یار با ماست وین سخن ز نهفت
[M2]من برون می‌برم چو موی ز ماست
[B][M1]نیست بی زبده شیر، اشارت کن
[M2]که کدامست شیر و زبده کجاست؟
[B][M1]آسمان و زمین گرفت این نور
[M2]باز بینید کین چه نشو و نماست؟
[B][M1]اوحدی‌وار می‌زنم در دوست
[M2]تا چه در می‌زند ارادت و خواست
[B][M1]ساختم پرده، گر نگردد کج
[M2]کردم آهنگ اگر بیاید راست
[B2]من و آن دلبر خراباتی
فی طریق الهوی کمایاتی
[B][M1]سایهٔ نور پاش می‌بینم
[M2]زانکه در جمله جاش می‌بینم
[B][M1]آفتابی بدین عظیمی را
[M2]ذره‌ای در هواش می‌بینم
[B][M1]آنکه عمری بگشتم از پی او
[M2]با خود اندر سراش می‌بینم
[B][M1]روز و شب در بلاش می‌سوزم
[M2]تا نگویی: بلاش می‌بینم
[B][M1]این که وقتی بنالم از غم او
[M2]نه که از خود جداش می‌بینم
[B][M1]بینشم بی‌خدا کجا باشد؟
[M2]چو به نور خداش می‌بینم
[B][M1]صورت او چو روشن آینه‌ایست
[M2]که جهان در صفاش می‌بینم
[B][M1]هر چه از کاینات گیرد رنگ
[M2]جمله در خاک پاش می‌بینم
[B][M1]اوحدی در قفای ماست، دگر
[M2]دو سه روز از قفاش می‌بینم
[B2]من و آن دلبر خراباتی
فی طریق الهوی کمایاتی
[B][M1]بده، ای ساقی، آن شراب چو زنگ
[M2]بزن، ای مطرب حریفان، چنگ
[B][M1]که نیابی تو بی‌پریشانی
[M2]دل که باشد به زلف یار آونگ
[B][M1]با من ار می‌روی به جستن او
[M2]دامن خویشتن بگیر به چنگ
[B][M1]کانچه جستی درون جبهٔ تست
[M2]خواهش از روم جوی و خواه از زنگ
[B][M1]ز آب و گل زاده‌ای، از آنی گم
[M2]در بیابان جهل چون خر لنگ
[B][M1]از دل و جان برآی، تا برود
[M2]در دمی همت تو صد فرسنگ
[B][M1]کاهن و سنگ را چو آب کند
[M2]آتشی، کو بزاد از آهن و سنگ
[B][M1]نام و نقش خود از میان برگیر
[M2]تا ترا در کنار گیرد تنگ
[B][M1]خواجه جانست، چون بمیرد تن
[M2]باده آبست، چون ببرد رنگ
[B][M1]اوحدی شد به عاشقی بد نام
[M2]آن نگار از زمانه دارد ننگ
[B2]من و آن دلبر خراباتی
فی طریق الهوی کمایاتی
[B][M1]یار، دوشم ز راه مهمانی
[M2]به خرابی کشید و ویرانی
[B][M1]داشت در پیش رویم آینه‌ای
[M2]تا بدیدم درو به آسانی
[B][M1]که جزو نیست هر چه می‌دانم
[M2]که ازو خاست هر چه می‌دانی
[B][M1]انس با عالم الهی گیر
[M2]به تو گفتم طریق انسانی
[B][M1]دو قدم بیش نیست راه، ولی
[M2]تو در اول قدم همی‌مانی
[B][M1]گر نه آن نور در تجلی بود
[M2]آن «اناالحق» که گفت و «سبحانی»؟
[B][M1]که تواند به غیر او گفتن؟
[M2]«لیس فی جبتی» که می‌خوانی
[B][M1]هر چه هستیست در تو موجودست
[M2]خویشتن را مگر نمی‌دانی
[B][M1]ای که روز و شبت همی‌خوانم
[M2]گرچه هرگز مرا نمی‌خوانی
[B][M1]زان شراب بقا بده جامی
[M2]تا تن اوحدی شود فانی
[B][M1]آشکارا اگر توانم نیک
[M2]ورنه، تا می‌توان، به پنهانی
[B2]من و آن دلبر خراباتی
فی الطریق الهوی کمایاتی
[B][M1]پرسش خسته‌اش روا باشد
[M2]که درین درد بی‌دوا باشد
[B][M1]کس درین خانه نیست بیگانه
[M2]مرد باید که آشنا باشد
[B][M1]در جهان تو باشد این من و تو
[M2]در جهان خدا خدا باشد
[B][M1]بنماید ترا، چنانکه تویی
[M2]اگر آیینه را صفا باشد
[B][M1]بی‌قفا روی نیست در خارج
[M2]وندر آیینه نی‌قفا باشد
[B][M1]اندر آیینه هیچ ننماید
[M2]که نه این شهریار ما باشد
[B][M1]در صفا نیست صورت دوری
[M2]دوری از ظلمت هوا باشد
[B][M1]این جدایی و کندی روشست
[M2]روش عاشقان جدا باشد
[B][M1]از خطای خطست اگر دویی است
[M2]این دو بینی از آن خطا باشد
[B][M1]اوحدی گر ز دوست برگردد
[M2]هر دم اندر دم بلا باشد
[B][M1]چون درین آفتاب می‌سوزم
[M2]تا ز من ذره‌ای به جا باشد
[B2]من و آن دلبر خراباتی
فی طریق الهوی کمایاتی
[B][M1]چیست این دیر پر ز راهب و قس؟
[M2]بسته بر هم هزار زنگ و جرس
[B][M1]زین طرف نغمه‌ای که: «لاتامن»
[M2]زان جهت غلغلی که: «لاتیاس»
[B][M1]عهد و میثاق کرد گرگ و شبان
[M2]یار و انباز گشت دزد و عسس
[B][M1]چند ازین جستجوی باطل، چند؟
[M2]بس ازین گفتگوی بیهده، بس
[B][M1]حرف زاید منه برین جدول
[M2]نقش خارج مزن برین اطلس
[B][M1]کندرین خنب نیست جز یک رنگ
[M2]وندرین خانه نیست جز یک کس
[B][M1]یک حدیثست و صد هزار ورق
[M2]یک سوارست و صد هزار فرس
[B][M1]عیب ما نیست گر نمی‌بینیم
[M2]گوهری در میان چندین خس
[B][M1]نیست در کارخانه جز یک کار
[M2]و آن تو داری، به غور کار برس
[B][M1]دلم از زهد اوحدی بگرفت
[M2]گر امانم دهد اجل، زین پس
[B2]من و آن دلبر خراباتی
فی طریق الهوی کمایاتی
[B][M1]همه عالم پرست ازین منظور
[M2]همه آفاق را گرفت این نور
[B][M1]هر یک از جانبیش می‌جویند
[M2]مصطفی از حرم، کلیم از طور
[B][M1]اصل این کل و جز و یک کلمه است
[M2]خواه توراة از خوان و خواه زبور
[B][M1]حاصل شهر عاشقان شهریست
[M2]گرد بر گرد آن هزاران سور
[B][M1]باش تا نقد او شود پیدا
[M2]باش تا کار او رسد به ظهور
[B][M1]گرچه در پیش چشم و ما مفلس
[M2]دست در دستگاه و ما مهجور
[B][M1]یار نزدیک‌تر ز تست به تو
[M2]تو ز نزدیک او چرایی دور؟
[B][M1]تاکنون اوحدی اگر می‌پخت
[M2]آرزوی بهشت و حور و قصور
[B][M1]رفتنی رفت، بعد ازین تو مرا
[M2]گر گنه گار داری، ار معذور
[B2]من و آن دلبر خراباتی
فی طریق الهوی کمایاتی
[B][M1]مدتی من به کار خود بودم
[M2]با خود و روزگار خود بودم
[B][M1]صورتی چند نقش می‌بستم
[M2]گرچه هم در دیار خود بودم
[B][M1]به دیار کسان شدم ناگاه
[M2]گرچه هم در دیار خود بودم
[B][M1]به در هر حصار می‌گشتم
[M2]نه که من در حصار خود بودم
[B][M1]سالها یار، یار می‌گفتم
[M2]خود به تحقیق یار خود بودم
[B][M1]گفتم: او را شکار کردم، لیک
[M2]چون بدیدم شکار خود بودم
[B][M1]یک شبم یار در کنار کشید
[M2]روز شد، در کنار خود بودم
[B][M1]غم دل با کسی نخواهم گفت
[M2]چون غم و غمگسار خود بودم
[B][M1]اوحدی پیش من حجاب نشد
[M2]زانکه خود پرده‌دار خود بودم
[B][M1]گفتم: این اختیار نیست مرا
[M2]چون که در اختیار خود بودم
[B2]من و آن دلبر خراباتی
فی طریق الهوی کمایاتی
[B][M1]دوست به کاروان «کن فیکون»
[M2]آمد از شهر لامکان بیرون
[B][M1]عور گشت از لباس بیچونی
[M2]باز پوشید کسوت چه و چون
[B][M1]گر بر آمد بصورت لیلی
[M2]گه در آمد بدیدهٔ مجنون
[B][M1]گاه مشهور شد بیت نور
[M2]گاه مذکور شد بسورت نون
[B][M1]چون به آب و زمین او بودست
[M2]ریشه و بیخهای گوناگون
[B][M1]پیش کافور و زنجبیل نهاد
[M2]عسل و تین و روغن زیتون
[B][M1]می‌سرشت این چهار جسم بهم
[M2]مدتی، تا تمام شد معجون
[B][M1]دردها را دوانهاد، دوا
[M2]زهرها را ازو نبشت افسون
[B][M1]اوحدی شربتی از آن بچشید
[M2]گشت دیوانه «والجنون فنون»
[B][M1]پر دویدم بهر دری زین پیش
[M2]بر من این در چو بازگشت اکنون
[B2]من و آن دلبر خراباتی
فی طریق الهوی کمایاتی
[B][M1]می‌بیاور، که توبه بشکستم
[M2]یا مده می، که از غمش مستم
[B][M1]نی، که من جز به می نخواهم داد
[M2]بعد ازین گر به جان رسد دستم
[B][M1]درجهان می مرا چنان سازد
[M2]که ندانم که در جهان هستم
[B][M1]خلوتی داشتم به جستن او
[M2]چون بجست او مرا،برون جستم
[B][M1]به یکی کردم از دو عالم روی
[M2]دیده از دیگران فرو بستم
[B][M1]در کف پای آن یکی خاکم
[M2]بر سر کوی آن یکی پستم
[B][M1]ببریدم دل از تعلق غیر
[M2]زان بریدن به دوست پیوستم
[B][M1]ز اوحدی دل به رنج بود و چو دل
[M2]اوحدی شد، ز اوحدی رستم
[B][M1]تا به اکنون ز پند گویان بود
[M2]بند بر پای و حلق در شستم
[B][M1]بعد از این، چون به حکم گستاخی
[M2]در خرابات عشق بنشستم
[B2]من و آن دلبر خراباتی
فی طریق الهی کمایاتی
[B][M1]گر به دست آوریم دامن دوست
[M2]همه او را شویم و خود همه اوست
[B][M1]آنکه او را در آب می‌جویی
[M2]همچو آیینه با تو رو در روست
[B][M1]تو تویی و تو از میان برگیر
[M2]کز تویی تو رشتهٔ تو دو توست
[B][M1]گر شود کوزه کوزه‌گر،نه شگفت
[M2]که بسی کاسه سوده گشت و سبوست
[B][M1]تو به مویی بجسته‌ای، ورنه
[M2]از تو تا آنکه جسته‌ای یک موست
[B][M1]همه از یک درخت رست این چوب
[M2]که گهی صولجان و گاهی گوست
[B][M1]«ها» که اسم اشارتست از اصل
[M2]الفش را چو واو کردی هوست
[B][M1]انقلابی ضرورتست این‌جا
[M2]تا تو این مغز بر کشی از پوست
[B][M1]منشین تشنه، اوحدی که ترا
[M2]پای در آب و جای بر لب جوست
[B][M1]مدتی توبه داشتم و اکنون
[M2]که خرابات عشق در پهلوست
[B2]من و آن دلبر خراباتی
فی طریق الهوی کمایاتی
[B][M1]هر چه من گویم،ای دبیر امروز
[M2]نه به خویشم، ز من مگیر امروز
[B][M1]قلم نیستی به من در کش
[M2]که گرفتارم و اسیر امروز
[B][M1]میل یار قدیم دارد دل
[M2]تن ازین غصه‌گو: بمیر امروز
[B][M1]سالها در کمین نشستم، تا
[M2]در کمانم کشد چو تیر امروز
[B][M1]رو بشارت بزن، که گشت یکی
[M2]با غلام خود آن امیر امروز
[B][M1]چشم گژبین چو از میان برخاست
[M2]راست شد شاه با فقیر امروز
[B][M1]پرده برمن مدر، که نتوان دوخت
[M2]نظر از یار بی نظیر امروز
[B][M1]چون در آمیخت آب ما با شیر
[M2]چون جدا می‌کنی ز شیر امروز
[B][M1]اوحدی،جز حدیث دوست مگوی
[M2]که جزو نیست در ضمیر امروز
[B][M1]به تو رمزی بگویم، ار شنوی
[M2]از زبانم سخن پذیر امروز:
[B2]من و آن دلبر خراباتی
فی طریق الهوی کمایاتی
[B][M1]چند وچند؟ ای دل ملامت کش
[M2]زین من و ما و این عمامه و فش
[B][M1]سر مگردان ز خنجر آن دوست
[M2]رخ مپیچان ز تیر آن ترکش
[B][M1]نوشدارو، که: غیر دوست دهد
[M2]زهر باشد، به خاک ریز و مچش
[B][M1]دل ز دنیا و آخرت برگیر
[M2]به چنین جوع روزه گیر و عطش
[B][M1]رخ به وحدت نهاده‌ای، بردار
[M2]از میان اختلاف روم و حبش
[B][M1]قل کن روی کعبتین جهت
[M2]تا ببینی یکی مقابل شش
[B][M1]چند گویی که؟ خانه تاریکست؟
[M2]نیست تاریک، چشم تست اعمش
[B][M1]قابلی نیست، چون پذیرد نور؟
[M2]آتشی نیست، کی بسوزد غش؟
[B][M1]ز احد گر نشان همی طلبی
[M2]به سر اوحدی قلم درکش
[B][M1]در بدین ناخوشان ببند امروز
[M2]تا برانیم چند روزی خوش
[B2]من و آن دلبر خراباتی
فی طریق الهوی کمایاتی
[B][M1]اشک من سرخ کرد و رویم زرد
[M2]با من آن بی‌وفا ببین که چه کرد؟
[B][M1]همچو خون در رگست و رگ در تن
[M2]آنکه آبم ببرد و خونم خورد
[B][M1]عشق آن دوست چون برآرد دست
[M2]سر ز پا، پا ز سر نداند مرد
[B][M1]همه را کشت، تا نماند غیر
[M2]کشته را سوخت، تا بماند فرد
[B][M1]می‌کشد تیغ و نیست پای گریز
[M2]می‌کشد زار و نیست جای نبرد
[B][M1]تا دو چشمم به دست بینا شد
[M2]هجر او وصل گشت و خارش ورد
[B][M1]پیش ابداعیان چه دیر و چه زود؟
[M2]نزد توحیدیان چه گرم و چه سرد؟
[B][M1]این همه نقشها که می‌بینی
[M2]از یکی کارگاه دان و نورد
[B][M1]اوحدی گر یکی شود با ما
[M2]از حریفان همی بریم این نرد
[B][M1]قصهٔ درد خویشتن گفتم
[M2]گر نیاید پدید داروی درد
[B2]من و آن دلبر خراباتی
فی طریق الهوی کمایاتی
[END]