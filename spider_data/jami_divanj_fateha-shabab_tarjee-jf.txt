[START][A]
[B][M1]ماه معین چیست خاک پای محمد
[M2]حبل متین ربقه ولای محمد
[B][M1]خلقت عالم برای نفع بشر شد
[M2]خلقت نوع بشر برای محمد
[B][M1]سوده همه قدسیان جبین ارادت
[M2]بر ته نعلین عرش سای محمد
[B][M1]عروه وثقی بس است دین و دول را
[M2]ریشه ای از گوشه ردای محمد
[B][M1]جان گرامی دریغ نیست ز عشقش
[M2]جان من و صد چو من فدای محمد
[B][M1]جای محمد درون خلوت جان است
[M2]نیست مرا دیگری به جای محمد
[B][M1]حد ثنایش به جز خدا که شناسد
[M2]من که و اندیشه ثنای محمد
[B2]لیس کلامی یفی بنعت کماله
صل الهی علی النبی و آله
[B][M1]نور بقا آمد آفتاب محمد
[M2]پرده آن نور خاک و آب محمد
[B][M1]بست نقابی ز آب و خاک وگرنه
[M2]رتبه امکان نداشت تاب محمد
[B][M1]چشم خدابین به جز خدای نبیند
[M2]چون ز میان برفتد نقاب محمد
[B][M1]افسر کونین گشت کاف لعمرک
[M2]از شرف دولت خطاب محمد
[B][M1]چون شب اسری کشید سرمه مازاغ
[M2]نقش سوی کی شود حجاب محمد
[B][M1]دولت فردا به هیچ باب نیابد
[M2]هر که شد امروز رد باب محمد
[B][M1]هر چه بود درج در صحیفه هستی
[M2]منتخبی باشد از کتاب محمد
[B2]لیس کلامی یفی بنعت کماله
صل الهی علی النبی و آله
[B][M1]گر نبود پرده صفات محمد
[M2]خلق بسوزد ز نور ذات محمد
[B][M1]شاه مخوانش که کجروی ست چو فرزین
[M2]هر که درین عرصه نیست مات محمد
[B][M1]ساخته چون زر ناب ناسره مس را
[M2]پرتو اکسیر التفات محمد
[B][M1]مستی او از شراب ساقی باقی
[M2]مستی باقی ز باقیات محمد
[B][M1]سایه نهان شد چو آفتاب حقیقت
[M2]تافت عیان از همه جهات محمد
[B][M1]در صف هیجا به وقت صولت اعدا
[M2]کوه خجل مانده از ثبات محمد
[B][M1]من که زنم در سخنوری دم اعجاز
[M2]عاجزم از شرح معجزات محمد
[B2]لیس کلامی یفی بنعت کماله
صل الهی علی النبی و آله
[B][M1]چرخ که خم شد پی سجود محمد
[M2]هست حبابی ز بحر جود محمد
[B][M1]مطرب دستانسرای بزم صفا را
[M2]نیست سرودی به از درود محمد
[B][M1]پایه قدر مقربان ملایک
[M2]با همه رفعت بود فرود محمد
[B][M1]جز لمعات جمال اقدم اقدس
[M2]نامده در دیده شهود محمد
[B][M1]بولهب آسا ز آتش تب تبت
[M2]سوخته بادا تن حسود محمد
[B][M1]شیوه صدیقیان وفا و محبت
[M2]عادت بوجهلیان جحود محمد
[B][M1]بهر سقوط درک هبوط مخالف
[M2]فوق سعود فلک صعود محمد
[B][M1]لیس کلامی یفی بنعث کماله
[M2]صل الهی علی النبی و آله
[B][M1]حق شب اسری چو داد بار محمد
[M2]از همه بالا گرفت کار محمد
[B][M1]گوهر اسرار ذات و مخزن اسما
[M2]کرد در آن تیره شب نثار محمد
[B][M1]خواجگی کاینات داد خدایش
[M2]لیک به فقر آمد افتخار محمد
[B][M1]بعد حق آن دم که کس نبود به صورت
[M2]غیر ابوبکر یار غار محمد
[B][M1]شد دو سه تاری که عنکبوت تنیدش
[M2]بر در آن غار پرده دار محمد
[B][M1]گر پی ارباب شوق باد بهاری
[M2]خار و خسی آرد از دیار محمد
[B][M1]همچو مژه بر دو دیده تا دم محشر
[M2]جام کنم آن را به یادگار محمد
[B2]لیس کلامی یفی بنعت کماله
صل الهی علی النبی و آله
[B][M1]ای شده طافح ز فیض کاس محمد
[M2]ز آدم و عالم مکن قیاس محمد
[B][M1]وحدت مستور در مطاوی کثرت
[M2]بار دگر سر زد از لباس محمد
[B][M1]یک سر مو از حقش جدا نشناسد
[M2]هر که شد امروز حق شناس محمد
[B][M1]تا به قیامت مصون بود ز تزلزل
[M2]دین قویم قوی اساس محمد
[B][M1]جیش عدو گشته با وفور جلادت
[M2]منهزم از هیبت هراس محمد
[B][M1]حفظ حق اندر لباس نسج عناکب
[M2]داشته از بأس خصم پاس محمد
[B][M1]هر چه کند التماس در حق امت
[M2]حق نکند رد التماس محمد
[B2]لیس کلامی یفی بنعت کماله
صل الهی علی النبی و آله
[B][M1]ماه بود عکسی از جمال محمد
[M2]مشک شمیمی ز زلف و خال محمد
[B][M1]در چمن «فاستقم » قدم ننهاده
[M2]سرو روانی به اعتدال محمد
[B][M1]حرف شناسان نقش کلک قدم را
[M2]صد مدد آمد ز میم و دال محمد
[B][M1]یافت چو روی بتان ز خال معنبر
[M2]دین هدی زینت از بلال محمد
[B][M1]چند نشینی درین سراچه ظلمت
[M2]محتجب از نیر کمال محمد
[B][M1]روزنه بگشا که تافت بر همه عالم
[M2]پرتو خورشید بی زوال محمد
[B][M1]دست به دامان آل زن که نباشد
[M2]جز به محمد مآل آل محمد
[B2]لیس کلامی یفی بنعت کماله
صل الهی علی النبی و آله
[B][M1]حرز امان چیست نعت و نام محمد
[M2]صل علی سید الانام محمد
[B][M1]بهره نیابی ز ذوق مشرب مستان
[M2]تا نچشی جرعه ای ز جام محمد
[B][M1]چرخ برین با همه مدارج رفعت
[M2]هست کمین پایه از مقام محمد
[B][M1]پیک نسیم شمال ای شده محرم
[M2]در حرم جاه و احترام محمد
[B][M1]بهر خدا چون به عز عرض رسانی
[M2]از قبل بیدلان سلام محمد
[B][M1]شرح کنی افتقار و عجز رهی را
[M2]با کرم خاص و لطف عام محمد
[B][M1]بو که درآیم بدین وسیله دولت
[M2]در کنف ظل اهتمام دولت
[B2]لیس کلامی یفی بنعت کماله
صل الهی علی النبی و آله
[B][M1]مهبط وحی خداست جان محمد
[M2]کاشف سر هدی بیان محمد
[B][M1]شاه نشانان بارگاه جلالند
[M2]خاک نشینان آستان محمد
[B][M1]گشته نشانمند هر نبی به نشانی
[M2]محو نشانها بود نشان محمد
[B][M1]هست به مهمانسرای نعمت هستی
[M2]عالم و آدم طفیل خوان محمد
[B][M1]با همه اشجار چیست روضه جنت
[M2]چند نهالی ز بوستان محمد
[B][M1]گر به مراحل ز عرش دارمش اعلی
[M2]نیست غلو در علو شان محمد
[B][M1]شد صدف گوش هوش عارف و عامی
[M2]پر گهر از لعل درفشان محمد
[B2]لیس کلامی یفی بنعت کماله
صل الهی علی النبی و آله
[B][M1]صبح هدی تافت از جبین محمد
[M2]عرصه دنیا گرفت دین محمد
[B][M1]گشت به فحوای «ما رمیت » هویدا
[M2]سر یدالله ز آستین محمد
[B][M1]از پس و از پیش هر چه بوده و باشد
[M2]دیده عیان چشم تیزبین محمد
[B][M1]طوق نه گردن سران جهان است
[M2]حلقه گیسوی عنبرین محمد
[B][M1]نقد همه کاینات آمده قاصر
[M2]از ثمن گوهر ثمین محمد
[B][M1]تخت نشانان تاج بخش کشیده
[M2]باج گدایان ره نشین محمد
[B][M1]غیر جهان آفرین کسی نشناسد
[M2]در دو جهان حد آفرین محمد
[B2]لیس کلامی یفی بنعت کماله
صل الهی علی النبی و آله
[B][M1]هر که نه رو آورد به راه محمد
[M2]کی بودش راه در پناه محمد
[B][M1]هست برون از دو کون اگر چه به ظاهر
[M2]خاک مدینه است تکیه گاه محمد
[B][M1]داد ز خیل مسومین مددش حق
[M2]ضعف چو شد لاحق سپاه محمد
[B][M1]کوکبه حسن آفتاب شکسته ست
[M2]شعشعه طلعت چو ماه محمد
[B][M1]چون گه دعوت زبان گشاده به دعوی
[M2]بوده حجر تا شجر گواه محمد
[B][M1]با گنه همچو کوه چشم شفاعت
[M2]باشدم از عفو کوه کاه محمد
[B][M1]خرمن شور و شر تمام بشر را
[M2]نیم شرر بس ز برق آه محمد
[B2]لیس کلامی یفی بنعت کماله
صل الهی علی النبی و آله
[B][M1]مطلع صبح صفاست روی محمد
[M2]منبع احسان و لطف خوی محمد
[B][M1]سلسله کاینات را سببی نیست
[M2]جز شکن زلف مشکبوی محمد
[B][M1]باد صبا ای رسول یثرب و بطحا
[M2]خیز و قدم نه به جست و جوی محمد
[B][M1]بر رخم از خون دل دو رود روان بین
[M2]تحفه رسان این درود سوی محمد
[B][M1]چشم رمد دیده بر ره است کرم کن
[M2]کحل جلایی ز خاک کوی محمد
[B][M1]مرهم راحت جراحت دگران را
[M2]جان من و داغ آرزوی محمد
[B][M1]دولت جامی بس اینکه می گذراند
[M2]عمر گرامی به گفت و گوی محمد
[B2]لیس کلامی یفی بنعت کماله
صل الهی علی النبی و آله
[A]
[B][M1]صبحدم باده شبانه زدیم
[M2]ساغر عیش جاودانه زدیم
[B][M1]گر چه خم گشت قد ما چو کمان
[M2]تیر اقبال بر نشانه زدیم
[B][M1]جانب ما زمانه کج نگریست
[M2]خاک در دیده زمانه زدیم
[B][M1]کشتی عقل و وهم بشکستیم
[M2]غوطه در بحر بیکرانه زدیم
[B][M1]مست و بیخود ز کنج کاشانه
[M2]نقب سوی شرابخانه زدیم
[B][M1]وز حریم شرابخانه علم
[M2]بر سر کوی آن یگانه زدیم
[B][M1]بهر یک جرعه می ز ساغر او
[M2]سر خدمت بر آستانه زدیم
[B][M1]کرده عزم بهانه ز آتش شوق
[M2]شعله در خرمن بهانه زدیم
[B][M1]ساغر از دور عارضش کردیم
[M2]باده خوردیم و این ترانه زدیم
[B2]که می عشق را تویی ساقی
کاسه شمس وجهک الباقی
[B][M1]همه عالم خیال می بینم
[M2]پرتو آن جمال می بینم
[B][M1]دفتر مجمل و مفصل کون
[M2]نسخه آن کمال می بینم
[B][M1]هر کجا دانه ای ست یا دامی
[M2]نقش آن خط و خال می بینم
[B][M1]عارفان را ز لعل نوشینش
[M2]غرق آب زلال می بینم
[B][M1]منکران را ز جعد مشکینش
[M2]در کمند وبال می بینم
[B][M1]قوت جانم مباد جز می عشق
[M2]توبه زین می محال می بینم
[B][M1]می به فتوی شرع گشت حرام
[M2]وز کف او حلال می بینم
[B][M1]گر چه پیش لب شکربارش
[M2]طوطی نطق لال می بینم
[B][M1]سخنی غیر ازین نمی گویم
[M2]تا سخن را مجال می بینم
[B2]که می عشق را تویی ساقی
کاسه شمس وجهک الباقی
[B][M1]حبذا اوستاد چابک دست
[M2]که پس پرده خیال نشست
[B][M1]رشته جنبش و سکون همه
[M2]در خم حلقه ارادت بست
[B][M1]آن یکی در سکون جاویدان
[M2]وان دگر در تحرک پیوست
[B][M1]کنه ذاتش نگنجد اندر عقل
[M2]تیر حکمش نباید اندر شست
[B][M1]هر چه ما دوختیم او بدرید
[M2]وانچه ما ساختیم او بشکست
[B][M1]غیر او هر چه در جهان بینی
[M2]نیست دان گر چه می نماید هست
[B][M1]کی برد ره درون پرده کسی
[M2]کز تماشای نقش پرده نرست
[B][M1]پرده از روی کار او بردار
[M2]بیش ازین نقش پرده را مپرست
[B][M1]درکش از جام حسن او می عشق
[M2]پیش رویش بنال عاشق و مست
[B2]که می عشق را تویی ساقی
کاسه شمس وجهک الباقی
[B][M1]شاهد عشق از نشیمن بود
[M2]زد سراپرده در سرای وجود
[B][M1]سرمه در چشم خوابناک کشید
[M2]حلقه از جعد تابدار گشود
[B][M1]بر مه از عقد زلف سلسله بست
[M2]بر گل از خط سبز غالیه سود
[B][M1]طره را صید بیدلان آموخت
[M2]غمزه را قتل عاشقان فرمود
[B][M1]ساخت آن را به پرسشی خرسند
[M2]کرد این را به بوسه ای خوشنود
[B][M1]هر که را هر چه بود دربایست
[M2]نه ازان کاست ذره ای نه فزود
[B][M1]ساقی بزم گشت و می درداد
[M2]هوشم از سر به جرعه ای بربود
[B][M1]آنچنان بیخودم ازان جرعه
[M2]که ندارم مجال گفت و شنود
[B][M1]از زبان منش به نغمه چنگ
[M2]گو بگو مطرب این خجسته سرود
[B2]که می عشق را تویی ساقی
کاسه شمس وجهک الباقی
[B][M1]نقطه را از تصرف اوهام
[M2]طول گشت آشکار و خط شد نام
[B][M1]حرکت کرد خط به جانب عرض
[M2]یافت از وی وجود سطح نظام
[B][M1]سطح بر سمت سمک جنبش یافت
[M2]امتدادات جسم گشت تمام
[B][M1]جسم هم از تنوع اشکال
[M2]وصف کثرت گرفت و شد اجسام
[B][M1]اعتبارات وهم را بگذار
[M2]تا چو اول نمایدت انجام
[B][M1]نقطه بین در تقلبات شئون
[M2]چند بر خط و سطح و جسم آرام
[B][M1]ساقیا در ده آن شراب کهن
[M2]که حباب ویست ساغر و جام
[B][M1]آفتاب رخت دریغ بود
[M2]در حجاب ظلام و ظل غمام
[B][M1]پرده بردار و بیخودم گردان
[M2]تا ببیند عیان چه خاص و چه عام
[B2]که می عشق را تویی ساقی
کاسه شمس وجهک الباقی
[B][M1]آن کجا شد که عرصه امکان
[M2]بود در ظلمت عدم پنهان
[B][M1]همه گلهای باغ او یکرنگ
[M2]همه اوراق شاخ او یکسان
[B][M1]سبزه او موافق سنبل
[M2]لاله او معانق ریحان
[B][M1]نه در او اعتدال باد بهار
[M2]نه در او انحراف طبع خزان
[B][M1]ناگهان آفتاب صبح وجود
[M2]گشت از مشرق ازل تابان
[B][M1]هر کس از بود خویش یافت خبر
[M2]هر کس از نام خویش یافت نشان
[B][M1]آن یکی در کمال این واله
[M2]وین دگر در جمال آن حیران
[B][M1]می پرستان بزم وحدت را
[M2]روی جان در نظاره جانان
[B][M1]همه را خوش بدید لطیفه ضمیر
[M2]همه را تر بدین ترانه زبان
[B2]که می عشق را تویی ساقی
کاسه شمس وجهک الباقی
[B][M1]ای به سر برده عمر در تک و دو
[M2]یار نزدیک توست دور مرو
[B][M1]هر که تخم دویی و دوری کاشت
[M2]بر همان برگرفت وقت درو
[B][M1]خوشه گندم از محالات است
[M2]چون فشاندی به خاک دانه جو
[B][M1]گر مقامات عشق نیست تو را
[M2]به مقالات عاشقان بگرو
[B][M1]جامه زهد کن به جام بدل
[M2]خرقه زرق نه به باده گرو
[B][M1]آن می ناب جو که جرعه اوست
[M2]جام جمشید و کاس کیخسرو
[B][M1]ور فتد بر تو پرتو ساقی
[M2]خویش را محو کن در آن پرتو
[B][M1]پیش رویش بیفت سجده کنان
[M2]کان کماندار ابرویت مه نو
[B][M1]رخت بست از میان حجاب دویی
[M2]خود بگو این حدیث و خود بشنو
[B2]که می عشق را تویی ساقی
کاسه شمس وجهک الباقی
[B][M1]وه که بازم گلی ز نو بشکفت
[M2]یار چون غنچه روی خود بنهفت
[B][M1]پرده زلف پیش روی کشید
[M2]حال من همچو موی خود آشفت
[B][M1]گر کنم گریه نیست جای عتاب
[M2]ور کنم ناله نیست جای شگفت
[B][M1]سیل اشکم چنین که زد ره خواب
[M2]بعد ازین چشم من نخواهد خفت
[B][M1]برو ای اشک و عذرخواهی را
[M2]غرقه خون به خاک پاش بیفت
[B][M1]مستی جام و شوق دیدارش
[M2]از دل من غبار هستی رفت
[B][M1]به دو کونش خریده ام نتوان
[M2]دامن او ز دست دادن مفت
[B][M1]می روم مست بر سر کویش
[M2]دلی از صبر طاق و با غم جفت
[B][M1]گر کشد پوست غیرتش ز سرم
[M2]پیش او پوست کرده خواهم گفت
[B2]که می عشق را تویی ساقی
کاسه شمس وجهک الباقی
[B][M1]فهم بس قاصر است و نفس جهول
[M2]طبع بس سرکش است و عمر عجول
[B][M1]آه ازین گفت و گوی اگر نشود
[M2]سر مقصود ازان قرین به حصول
[B][M1]بگذر از لاف عقل و فضل که هست
[M2]عقل اینجا عقیله فضل فضول
[B][M1]راه وحدت به پای عشق سپر
[M2]که بود علم ازین عمل معزول
[B][M1]در حریم فنا نشین و بشوی
[M2]دل ز اندیشه خروج و دخول
[B][M1]روشن آیینه ای به دست آور
[M2]که ز زنگ هوا بود مصقول
[B][M1]واندر آن آینه به چشم شهود
[M2]خالی از وهم اتحاد و حلول
[B][M1]طلعت دوست بین و دم درکش
[M2]شاد بنشین به بزمگاه وصول
[B][M1]کشف این راز کن به نغمه شوق
[M2]چون نهد جانب تو سمع قبول
[B2]که می عشق را تویی ساقی
کاسه شمس وجهک الباقی
[B][M1]جامی این زهد و خودنمایی چند
[M2]زهد دام است و خود نمایی بند
[B][M1]دام بگسل به دوست گیر آرام
[M2]بند بشکن به عشق جو پیوند
[B][M1]ره چنان رو که برنباید گشت
[M2]دل بر آن نه که برنباید کند
[B][M1]صید آن شو که می کشد زلفش
[M2]گردن سرکشان به خم کمند
[B][M1]جان فشان بهر آن که می بخشد
[M2]کشته را جان ز لعل شکرخند
[B][M1]هر بلایی کزو رسد بپذیر
[M2]هر جفایی که او کند بپسند
[B][M1]همه ذرات مست باده اوست
[M2]تو به بویی چه گشته ای خرسند
[B][M1]چند بیهوده بادپیمایی
[M2]باده پیما به روی او یک چند
[B][M1]چون شوی مست باده وصلش
[M2]بسرا این نوا به بانگ بلند
[B2]که می عشق را تویی ساقی
کأسه شمس وجهک الباقی
[A]
[B][M1]ای به روی تو چشم جان روشن
[M2]وز فروغ رخت جهان روشن
[B][M1]رخ به راه تو سوده مه که چنین
[M2]تابد از اوج آسمان روشن
[B][M1]هر شب از شعله های آتش دل
[M2]همچو شمعم شود زبان روشن
[B][M1]دیده بخت مقبلان نشود
[M2]جز بدان خاک آستان روشن
[B][M1]سوخت جان از غم و هنوز نشد
[M2]بر تو این آتش نهان روشن
[B][M1]زخم تیر تو روزنیست که هست
[M2]خانه جان و دل به آن روشن
[B][M1]پرده از پیش چهره یک سو نه
[M2]تا شود پیش همگنان روشن
[B2]کز دو عالم همین وصال تو بس
بلکه یک پرتو از جمال تو بس
[B][M1]لاح برق یهیج الاشواق
[M2]تازه شد درد عشق و داغ فراق
[B][M1]شربت مرگ اگر چه جانسوز است
[M2]نیست چون فرقت تو تلخ مذاق
[B][M1]من که و خنده نشاط ای صبح
[M2]خل عینی و دمعی المهراق
[B][M1]تو به لب جان نازنینی و من
[M2]کمترین بنده به جان مشتاق
[B][M1]سر عشق از کتاب نتوان یافت
[M2]لیس تلک الرموز فی الاوراق
[B][M1]چون متاع دو کون عرضه دهند
[M2]ای به خوبی میان خوبان طاق
[B][M1]گر تو با این جمال جلوه کنی
[M2]شور و افغان بر آید از عشاق
[B2]کز دو عالم همین وصال تو بس
بلکه یک پرتو از جمال تو بس
[B][M1]می کشد غمزه تو خنجر کین
[M2]می کند نرگس تو غارت دین
[B][M1]روی بنما چو گل ز حجله ناز
[M2]چند باشی چو غنچه پرده نشین
[B][M1]بی تو هر جا سرشک خون ریزم
[M2]لاله خون چکان دمد ز زمین
[B][M1]نتوان غره شد به دولت وصل
[M2]چون غم هجر دشمنی ز کمین
[B][M1]برد خواب عدم مرا ای کاش
[M2]خاک کوی تو بودیم بالین
[B][M1]من که و جست و جوی عیش جهان
[M2]من که و آرزوی خلد برین
[B][M1]از من این شیوه ها نمی آید
[M2]زانکه من دیده ام به چشم یقین
[B2]کز دو عالم همین وصال تو بس
بلکه یک پرتو از جمال تو بس
[B][M1]طال شوقی الیک یا مولای
[M2]بنما آن رخ جهان آرای
[B][M1]رفت عمرم به درد حرمان آه
[M2]سوخت جانم به داغ هجران وای
[B][M1]لاف عشقت بسی زنند ولی
[M2]لیس فی ربقة الخلوص سوای
[B][M1]دست امید ما و آن سر زلف
[M2]روی اخلاص ما و آن کف پای
[B][M1]گر به تن دورم از برت چه غم است
[M2]چون تو داری درون جانم جای
[B][M1]گو مرا عمر جاودانه مباش
[M2]گو مرا دولت زمانه مپای
[B][M1]جمله اینها طفیل توست ای دوست
[M2]تو همین کن که روی خود بنمای
[B2]کز دو عالم همین وصال تو بس
بلکه یک پرتو از جمال تو بس
[B][M1]عاشقان بی تو صبر نتوانند
[M2]روی بنما که جان برافشانند
[B][M1]این چه حسن است و این چه زیبایی
[M2]که در او کاینات حیرانند
[B][M1]چشم چون گویم آن دو خونخوارند
[M2]کز پی خون صد مسلمانند
[B][M1]جان و دل روی در عدم دارند
[M2]پیش تو یک دو روزه مهمانند
[B][M1]دردمندان عشق با المت
[M2]فارغ از جست و جوی درمانند
[B][M1]زاهدان با خیال حور و قصور
[M2]از وصال تو دور می مانند
[B][M1]با چنین رخ گذر به صومعه کن
[M2]باشد آن بی بصیرتان دانند
[B2]کز دو عالم همین وصال تو بس
بلکه یک پرتو از جمال تو بس
[B][M1]جان فرسوده شد به راه تو خاک
[M2]و من القلب لا یزول هواک
[B][M1]نتوان دوخت جز به رشته وصل
[M2]جگری کز فراق گردد چاک
[B][M1]برندارم ز خاک پای تو سر
[M2]گر چه آید هزار تیغ هلاک
[B][M1]من و سودای جز تویی هیهات
[M2]تو و پروای چون منی حاشاک
[B][M1]نتوان طعنه بر گل رعنا
[M2]گر کشد دامن از خس و خاشاک
[B][M1]دامن وصلت ار به دست آید
[M2]دو جهان گر رود ز دست چه باک
[B][M1]ما نخواهیم جز وصال تو هیچ
[M2]هم تو خود دانی ای بت چالاک
[B2]کز دو عالم همین وصال تو بس
بلکه یک پرتو از جمال تو بس
[B][M1]صید آن طره دلاویزم
[M2]مست آن چشم فتنه انگیزم
[B][M1]چشم تو می فروش و لعل تو می
[M2]خود بگو چون ز باده پرهیزم
[B][M1]خلق ریزند اشک خون هر جا
[M2]کز غمت قصه ای فرو ریزم
[B][M1]من غلام توام ولی نه چنان
[M2]که به بیداد و جور بگریزم
[B][M1]نخورم بی تو شربت آبی
[M2]که به خون جگر نیامیزم
[B][M1]گر پس از مرگ بر سرم گذری
[M2]مست و بی خود ز خواب برخیزم
[B][M1]آستین بر دو عالم افشانم
[M2]دست در دامن تو آویزم
[B2]کز دو عالم همین وصال تو بس
بلکه یک پرتو از جمال تو بس
[B][M1]چشم گریان حدیث شوق تو گفت
[M2]راستی در چکاند و گوهر سفت
[B][M1]باغ حسن و جمال را هرگز
[M2]از رخت تازه تر گلی نشکفت
[B][M1]بخت بیدار پاسبان این بس
[M2]که شبی سر بر آستان تو خفت
[B][M1]گر توان یک نظر خرید از تو
[M2]به دو عالم هنوز باشد مفت
[B][M1]دور از آن طاق ابروان دارم
[M2]دلی از صبر طاق و با غم جفت
[B][M1]جلوه حسن توست در نظرم
[M2]هر کجا بینم آشکار و نهفت
[B][M1]پیش ازین گر نهفته می گفتم
[M2]بعد ازین آشکار خواهم گفت
[B2]کز دو عالم همین وصال تو بس
بلکه یک پرتو از جمال تو بس
[B][M1]از ز قد تو قدر طوبی پست
[M2]رونق مه ز عارض تو شکست
[B][M1]گر تو صد بار دامن افشانی
[M2]کی گذاریم دامن تو ز دست
[B][M1]رفت عقل از حریم خلوت دل
[M2]عشقت آمد به جای او بنشست
[B][M1]من نه تنها اسیر زلف توام
[M2]کیست کامروز از کمند تو جست
[B][M1]هست دل لوح ساده ای که بر او
[M2]جز خیال تو هیچ نقش نبست
[B][M1]چند گویی به سرزنش که فلان
[M2]رفت و با دلبری دگر پیوست
[B][M1]سر ز عهد تو چون توانم تافت
[M2]من که دانسته ام ز عهد الست
[B2]کز دو عالم همین وصال تو بس
بلکه یک پرتو از جمال تو بس
[B][M1]هر قدح کز می تو کردم نوش
[M2]آفت عقل بود و غارت هوش
[B][M1]شد به دور لب می آلودت
[M2]پیر مرشد مرید باده فروش
[B][M1]با خیال تو روز و شب دارم
[M2]دل پر از گفت و گوی و لب خاموش
[B][M1]وه چه اقبال بود آنکه مرا
[M2]رخ نمودی به خواب نوشین دوش
[B][M1]مشک ریز آن دو زلف عنبرپاش
[M2]درفشان آن دو لعل گوهر پوش
[B][M1]گفتی از وصل من چه برخیزد
[M2]خیز جامی به فکر دیگر کوش
[B][M1]بر زبان بودت این حدیث هنوز
[M2]که برآمد ز من فغان و خروش
[B2]کز دو عالم همین وصال تو بس
بلکه یک پرتو از جمال تو بس
[A]
[B][M1]ای روی تو ماه عالم آرای
[M2]چون ماه ز پرده روی بنمای
[B][M1]چون طره تو شکسته حالیم
[M2]بر حال شکستگان ببخشای
[B][M1]گفتی سخنی و لب گزیدی
[M2]طوطی نبود چنین شکرخای
[B][M1]خال تو بلای جان بسنده ست
[M2]بر لب خط عنبرین میفزای
[B][M1]از گریه تلخ سوخت جانم
[M2]شیرین لب خود به خنده بگشای
[B][M1]تو جان درون جان گرفته
[M2]من می جویم تو را به هر جای
[B][M1]تا پای بود ره تو پویم
[M2]ور در ره تو درآیم از پای
[B2]بنشینم و با غم تو سازم
پنهان ز تو با تو عشق بازم
[B][M1]مویی شدم از غم میانت
[M2]مردم ز دو چشم ناتوانت
[B][M1]جانم به لب آمد و ندیدم
[M2]کامی ز لب شکر فشانت
[B][M1]گشتم ز تو بی نشان چون ذره
[M2]یک ذره نیافتم نشانت
[B][M1]گفتم به سخن ز من میا تنگ
[M2]تنگ آمد ازین سخن دهانت
[B][M1]دور از تو زندگی به جانم
[M2]سوگند همی خورم به جانت
[B][M1]ای خاک در تو گرچه امروز
[M2]دورم ز جفای پاسبانت
[B][M1]فردا که رود به باد خاکم
[M2]چون گرد آیم بر آستانت
[B2]بنشینم و با غم تو سازم
پنهان ز تو با تو عشق بازم
[B][M1]ای مانده ز وصل تو جدا من
[M2]هجر تو ببین چه کرد با من
[B][M1]رانده ز برون در مرا تو
[M2]جا کرده درون جان تو را من
[B][M1]خلقی چو صبا به بوی تو خوش
[M2]بویی نشنیده از صبا من
[B][M1]من ذره تو آفتاب تابان
[M2]هیهات کجا تو و کجا من
[B][M1]بالای خوشت بلای جان هاست
[M2]جان داده برای آن بلا من
[B][M1]گفتی بنشین و با غمم ساز
[M2]ور نی کشمت به صد جفا من
[B][M1]بنشین نفسی و آتشم را
[M2]بنشان به زلال وصل تا من
[B2]بنشینم و با غم تو سازم
پنهان ز تو با تو عشق بازم
[B][M1]از ناز به سوی ما نبینی
[M2]سبحان الله چه نازنینی
[B][M1]از مه تا تو همین بود فرق
[M2]کو بر فلک و تو بر زمینی
[B][M1]خورشید ز خرمن جمالت
[M2]خرسند شده به خوشه چینی
[B][M1]ایام به خون من کمر بست
[M2]بسم الله اگر تو هم بر اینی
[B][M1]تیر مژه در کمان ابرو
[M2]پیوسته نشسته در کمینی
[B][M1]از غمزه بلای صبر و هوشی
[M2]وز عشوه فریب عقل و دینی
[B][M1]چون نیست امید آنکه هرگز
[M2]با هیچ کسی چو من نشینی
[B2]بنشینم و با غم تو سازم
پنهان ز تو با تو عشق بازم
[B][M1]دل جستم ازان دو چشم جادو
[M2]دادند مرا نشان به ابرو
[B][M1]ابرو سوی خال کرد اشارت
[M2]یعنی که نشان دل ازو جو
[B][M1]من هیچ نشان نجسته آن خال
[M2]می گفت کدام دل کجا کو
[B][M1]گر خال تو نقد دل ز من برد
[M2]دزدی چه عجب بود ز هندو
[B][M1]بنما رخ خوب خویش وز خال
[M2]دل را بستان به وجه نیکو
[B][M1]زینسان که ره امید بسته ست
[M2]بر من غم عشق تو ز هر سو
[B][M1]آن به که به کنج ناامیدی
[M2]پا در دامان و سر به زانو
[B2]بنشینم و با غم تو سازم
پنهان ز تو با تو عشق بازم
[B][M1]ای قد تو سرو نازپرور
[M2]دلداده قامتت صنوبر
[B][M1]گیرم که به سدره سرکشد سرو
[M2]با قد تو کی شود برابر
[B][M1]نگرفته به بر نهال قدت
[M2]از نخل امید چون خورم بر
[B][M1]عمری به غمت نشسته بودم
[M2]با اشک چو سیم و روی چون زر
[B][M1]می بود به سینه راز عشقت
[M2]از هر چه گمان برم نهان تر
[B][M1]صبر از دل من رمید و آن راز
[M2]از پرده برون فتاد یکسر
[B][M1]گر صبر رمیده رام گردد
[M2]دارم سر آنکه بار دیگر
[B2]بنشینم و با غم تو سازم
پنهان ز تو با تو عشق بازم
[B][M1]هر صبح سرود غم کنم ساز
[M2]با مرغ سحر شوم هم آواز
[B][M1]تا چند نهفته باشی ای گل
[M2]چون غنچه درون پرده ناز
[B][M1]خوان پیش خودم درون پرده
[M2]یا پرده ز روی خود برانداز
[B][M1]با آتش دل مرا سری هست
[M2]چون شمع مرا بسوز و بگداز
[B][M1]گفتی که به کنج صبر یک چند
[M2]بنشین جامی و با غمم ساز
[B][M1]بگشای نقاب تا کنم من
[M2]دیده به نظاره رخت باز
[B][M1]وانگه شب و روز با خیالت
[M2]در خلوت انس و پرده راز
[B2]بنشینم و با غم تو سازم
پنهان ز تو با تو عشق بازم
[END]