[START][A]
[B][M1]هوس کعبه و آن منزل و آنجاست مرا
[M2]آرزوی حرم مکه و بطحاست مرا
[B][M1]در دل آهنگ حجازست و زهی یاری بخت
[M2]گر یک آهنگ درین پرده شود راست مرا
[B][M1]سرم از دایرهٔ صبر برون خواهد شد
[M2]شاید ار بگسلم این بند که در پاست مرا
[B][M1]از خیال حجر اسود و بوسیدن او
[M2]آب زمزم همه در عین سویداست مرا
[B][M1]دل من روشن از آنست که از روزن فکر
[M2]ریگ آن بادیه در دیدهٔ بیناست مرا
[B][M1]بر سر آتش سوزنده نشینم هردم
[M2]از هوای دل آشفته که برخاست مرا
[B][M1]دلم از حلقهٔ آن خانه مبادا محروم
[M2]کز جهان نیست جزین مرتبه درخواست مرا
[B2]از هوی و هوس خویش جدا باش، ای دل
خاک آن خانه و آن خانه خدا باش، ای دل
[B][M1]عمر بگذشت، ز تقصیر حذر باید کرد
[M2]به در کعبهٔ اسلام گذر باید کرد
[B][M1]ناگزیرست در آن بادیه از خشک لبی
[M2]تکیه بر گریهٔ این دیدهٔ‌تر باید کرد
[B][M1]گرد ریگی که از آن زیر قدمها ریزد
[M2]سرمه‌وارش همه در دیدهٔ سر باید کرد
[B][M1]آب و نان و شتر و راحله تشویش دلست
[M2]خورد آن مرحله از خون جگر باید کرد
[B][M1]روی چون در سفر کعبه کنند اهل سلوک
[M2]از خود و هستی خود جمله سفر باید کرد
[B][M1]سر تراشیدن و احرام گرفتن سهلست
[M2]از سر این نخوت بیهوده بدر باید کرد
[B][M1]شرح احرام و وقوف و صفت رمی و طواف
[M2]با دل خویش به تقریر دگر باید کرد
[B2]هر دلی را که ز تحقیق سخن بویی هست
بشناسد که سخن را بجزین رویی هست
[B][M1]یارب، امسال بدان رکن و مقامم برسان
[M2]کام من دیدن کعبه است و به کامم برسان
[B][M1]دولت وصل تو هرچند که خاصست، دمی
[M2]عام گردان و بدان دولت عامم برسان
[B][M1]جز به کام مدد و عون تو نتوان آمد
[M2]راه عشق تو، بدان قوت و کامم برسان
[B][M1]صبرم از پای درآمد، تو مرا دست بگیر
[M2]به سر تربت این صدر همامم برسان
[B][M1]چون هلال ار بپسندی که بمانم ناقص
[M2]به جمال رخ آن بدر تمامم برسان
[B][M1]هندوی آن درم، ار خواجه جوازی بدهد
[M2]صبح بیرون برو روزست به شمامم برسان
[B][M1]گر بدان روضه گذارت بود، ای باد صبا
[M2]عرضه کن عجز و زمین بوس و سلامم برسان
[B2]بوی آن خاک دمی گر برهاند ز عذاب
به نسیم خوش آن روضه در آییم ز خواب
[B][M1]ای رخت قبلهٔ احرار بگردانیده
[M2]شرک را گرد جهان خوار بگردانیده
[B][M1]سکهٔ شرع ترا قوت این دین درست
[M2]بهر اقلیم چو دینار بگردانیده
[B][M1]کافران جمله ز شوق سر زلف تو کمر
[M2]در میان بسته و زنار بگردانیده
[B][M1]روز هجرت به لعاب دهنش خصم ترا
[M2]عنکبوتی ز در غار بگردانیده
[B][M1]سر عشقت دل عشاق به دست آورده
[M2]دست قهرت سر اغیار بگردانیده
[B][M1]شوق دیدار تو دولاب فلک را هر شب
[M2]ز آب این دیدهٔ بیدار بگردانیده
[B][M1]تحفه را هر سحری باد صبا از سر لطف
[M2]بوی زلف تو به گلزار بگردانیده
[B2]«انااملح» که حدیث تو در افواه انداخت
قصهٔ یوسف مصری همه در چاه انداخت
[B][M1]بوی مشک از سر زلف تو به چین آوردند
[M2]بت پرستان ختا روی به دین آوردند
[B][M1]آن عروسست کمالت که سر انگشتان
[M2]در قمر وصمت نقصان مبین آوردند
[B][M1]لشکر طرهٔ هندوی تو بر اهل ختا
[M2]ای بسا صبح که از شام کمین آوردند
[B][M1]تا حدیث تو نمود اهل معانی را روی
[M2]رخنه در قیمت درهای ثمین آوردند
[B][M1]دلشان سخت و سیه چون حجراسود بود
[M2]مردم مکه، که در مهر تو کین آوردند
[B][M1]خفتهٔ عشق تو هر روز فزون خواهد شد
[M2]خود چنینست، نگویم که: چنین آوردند
[B][M1]برق دل گرم شد از غیرت و بگریست چو ابر
[M2]اندر آن شب که یراق تو به زین آوردند
[B2]سر معراج ترا هم تو توانی گفتن
در دمی بود و از آن دم تو توانی گفتن
[B][M1]آن شب از هر چه به زیر فلک ماه بماند
[M2]جز تو چیزی نشنیدیم که آگاه بماند
[B][M1]جبرییل ارچه در آن شب ز رفیقان تو بود
[M2]حاصل آنست که در نیمهٔ آن راه بماند
[B][M1]چون براق تو بدید آتش برق عظمت
[M2]گشت حیران و در آن آخر بی‌کاه بماند
[B][M1]داشت هر رقعه وجود تو ز کثرت رختی
[M2]رخت آن رقعه چو پرداخته شد شاه بماند
[B][M1]آتشی در شجر اخضر هستی افتاد
[M2]چون شجر سوخته شده «انی اناالله» بماند
[B][M1]صبح با آن نفس سرد چو دیر آگه شد
[M2]از شب وصل تو با گریه و با آه بماند
[B][M1]دیدنی‌ها همه دیدی و بگفتی به همه
[M2]هر که باور نکند قول تو در چاه بماند
[B2]آنچه در دین تو از امن و امان پیدا شد
نشنیدیم که در هیچ زمان پیدا شد
[B][M1]سر ز برد یمن، ای برق یمان، بیرون آر
[M2]دل کوته نظران را ز گمان بیرون آر
[B][M1]علم صدق به ایوان فلکها برکش
[M2]لشکر شرع به صحرای جهان بیرون آر
[B][M1]خار دریای دل ما ز فراق رخ تست
[M2]دسته‌ای گل ز در روضهٔ جان بیرون آر
[B][M1]هر نشانی که تو داری همه دیدیم، کنون
[M2]ز پس پرده رخ فتنه‌نشان بیرون آر
[B][M1]بی‌سخن‌های تو قلب دل ما زر نشود
[M2]کیمیای سخن از درج دهان بیرون آر
[B][M1]بدعت از هر طرفی سر به میان برد، دگر
[M2]تیغ اعجاز نبوت ز میان بیرون آر
[B][M1]ما ز کردار بد خویش ز جان در خطریم
[M2]این خطر بنگر و آن خط امان بیرون آر
[A]
[B][M1]هر شبی تا به سحر زار بگریم ز غمت
[M2]اندکی خسبم و بسیار بگریم ز غمت
[B][M1]رحمت آری، اگر این گریه ببینی، لیکن
[M2]خفته باشی تو، چو بیدار بگریم ز غمت
[B][M1]خار خار گل رویت، چو به باغی بروم
[M2]بروم بر گل و بر خار بگریم ز غمت
[B][M1]دل من بی‌رسن زلف تو چون سنگ شود
[M2]بر دل تنگ به خروار بگریم ز غمت
[B][M1]بر سر کوی تو، از شوق تو، من هر نفسی
[M2]. . .
[B][M1]در غمت زار بگریم من و از بی‌مهری
[M2]بازخندی چو تو، من زار بگریم ز غمت
[B][M1]اوحدی دوش مرا گفت: بکن چارهٔ خویش
[M2]چاره آنست که : ناچار بگریم ز غمت
[B2]آخر، ای دستهٔ گل، سوسن باغ که شدی؟
بی‌تو تاریک نشستم، تو چراغ که شدی؟
[B][M1]پیش زخم تو به از سینه سپر می‌بایست
[M2]با غم عشق تو تدبیر دگر می‌بایست
[B][M1]احتراز، ای دل، ازین کار چه سودست امروز؟
[M2]پیشتر زانکه درافتیم، حذر می‌بایست
[B][M1]هر شبم دل ز فراق تو بسوزد صد بار
[M2]باز گویم که: از این سوخته‌تر می‌بایست
[B][M1]آستین ز آب دو چشم، این که همی تر گردد
[M2]دامنم بی‌تو پر از خون جگر می‌بایست
[B][M1]آبرویم ببرد هر نفس این دیدهٔ تر
[M2]خاک پای تو درین دیدهٔ تر می‌بایست
[B][M1]جانم از تنگی این دل به لب آمد بی‌تو
[M2]با چنین دل غم عشق تو چه در می‌بایست؟
[B][M1]اوحدی را شب هجرت ز نظر نور ببرد
[M2]شمع رخسار تو در پیش نظر می‌بایست
[B2]ای دلم برده، مرا بی‌دل و بی‌هوش مکن
کار دل سهل بود، عهد فراموش مکن
[B][M1]تو برفتی و دلم قید هوای تو هنوز
[M2]هوس دیده به خاک کف پای تو هنوز
[B][M1]گر نشانی ز جفا چون مژه تیرم در چشم
[M2]دیدهٔ من نشکیبد ز لقای تو هنوز
[B][M1]بر سر ما بگزیدی تو بهر جای کسی
[M2]ما کسی را نگزیدیم بجای تو هنوز
[B][M1]گفته بودی که : دوایی بکنم درد ترا
[M2]ما در آن درد به امید دوای تو هنوز
[B][M1]ای که عمری سر من بر خط فرمان تو بود
[M2]تو به فرمان خودی، من به رضای تو هنوز
[B][M1]گر به شاهی برسم، سایه ز من باز مگیر
[M2]که گدای توام، ای دوست، گدای تو هنوز
[B][M1]اوحدی، قصه ز سر گیر و بر دوست بنال
[M2]که بگوشش نرسیدست دعای تو هنوز
[B2]راست گو : کز سر مهر منت، ای ماه، که برد؟
که زد این راه؟ دلت را دگر از راه که برد؟
[END]