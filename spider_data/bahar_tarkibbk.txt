[START][A]
[B][M1]باز بر شاخسار حیله و فن
[M2]انجمن کرده‌اند زاغ و زعن
[B][M1]زاغ خفته در آشیان هزار
[M2]خار رسته به جایگاه سمن
[B][M1]بلبلان را شکسته بال نشاط
[M2]گلبنان را دریده پیراهن
[B][M1]ابر افکنده از تگرگ خدنگ
[M2]آب پوشیده زین خطر جوشن
[B][M1]شد زبیغوله بوم جانب باغ
[M2]شد ز ویرانه جغد سوی چمن
[B][M1]زان چمن کاشیان جغدان شد
[M2]به که بلبل برون برد مسکن
[B][M1]کیست کز بلبل رمیده ز باغ
[M2]وزگل دور مانده ازگلشن
[B][M1]ازکلام شکوفه و نسرین
[M2]وز زبان بنفشه و سوسن
[B][M1]باز گوید به ماه فروردین
[M2]که به رنجیم ز آفت بهمن
[B][M1]به گلستان درآی و کوته کن
[M2]دست بیگانگان از این مکمن
[B2]تا به باغ اندرونت پاس بود
ازگل و مل تو را سپاس بود
[B][M1]ای همایون بهار طبع گشای
[M2]وای از فتنهٔ زمستان وای
[B][M1]بی‌تو دیهیم لاله گشت نگون
[M2]بی‌تو سلطان باغ گشت گدای
[B][M1]بی‌ تو شد روی سبزه خاک‌ آلود
[M2]بی‌تو شد چشم لاله خون پالای
[B][M1]تو برفتی ز بوستان و خزان
[M2]شد زکافور، بوستان اندای
[B][M1]مخزن سرخ گل برفت از دست
[M2]خیمه سر و بن فتاد از پای
[B][M1]سنبل و یاسمین بریخت ز باد
[M2]لاله و نسترن نماند به جای
[B][M1]بلبلان با فغان زارا زار
[M2]قمریان با خروش ها یا های
[B][M1]این زمان روزگار عزت تو است
[M2]در عزت به روی ما بگشای
[B][M1]باغ را زیوری دگر بر بند
[M2]راغ را زینتی دگر بخشای
[B][M1]باغ دیریست دور مانده ز تو
[M2]زود بشتاب و سوی باغ گرای
[B2]که بهر گوشه‌ای ز تو سخنی است
وز خس و خار طرفه انجمنی است
[B][M1]مژده کاید برون ز خلد برین
[M2]موکب نو بهار و فروردین
[B][M1]تا فزاید به بوستان زیور
[M2]تا به بندد به شاخسار آئین
[B][M1]تا شود شاخه بنفشه نزار
[M2]تا شود پهلوی‌ شکوفه ‌سمین
[B][M1]باغ گردد بهار خانهٔ گنگ
[M2]راغ گردد نگارخانهٔ چین
[B][M1]جای گیرد به جای لاله و گل
[M2]بر سر شاخ‌، زهره و پروین
[B][M1]گردد آراسته به در و عقیق
[M2]گردن و دست لاله و نسرین
[B][M1]درگلستان به گاه گل چیدن
[M2]مشگ ریزد به دامن گل چین
[B][M1]خیل زاغان برون روند از باغ
[M2]و انجمنشان شود فراق و انین
[B][M1]باغبان آید از بهشت فراز
[M2]تا کند باغ را بهشت آئین
[B][M1]باغ را باغبان همی باید
[M2]واین چنین گفته‌اند اهل یقین
[B2]که چو از باغبان تهی شد باغ
انجمن‌ها کنند کرکس و زاغ
[B][M1]ای گروهی که انجمن دارید
[M2]یک زمان گوش سوی من دارید
[B][M1]دل ز کید و نفاق برگیرید
[M2]گر بدل مهر خوبشتن دارید
[B][M1]در پی سیرت حسن کوشید
[M2]گرچه خود صورت حسن دارید
[B][M1]دگران نیز انجمن دارند
[M2]گر شما نیز انجمن دارید
[B][M1]همه دارند عقل و دین و شما
[M2]جهل و تذویر و مکر و فن دارید
[B][M1]می‌شنیدم ز ابلهان که شما
[M2]سر آزادی وطن دارید
[B][M1]لیک زینسان که من همی بینم
[M2]سر آزار مرد و زن دارید
[B][M1]گر سخنتان گزافه نیست چرا
[M2]این‌چنین زبر لب سخن دارید
[B][M1]هرکه بیند گه سخن‌، گوید
[M2]آلوی خشک در دهن دارید
[B][M1]پند من بشنوید اگر در دل
[M2]دانش و فضل‌، مختزن دارید
[B2]بهلید این فریب و غنج و دلال
مال خلق خدای نیست حلال
[B][M1]آوخ از محنت و عنای شما
[M2]وای از رنج و ابتلای شما
[B][M1]برخ خلق باب فتنه گشود
[M2]مجلس شوم فتنه زای شما
[B][M1]ای گروهی که مؤذن تقدیر
[M2]زد به بی‌دولتی صلای شما
[B][M1]ای گدایان که برتری جوید
[M2]بر شما باشی گدای شما
[B][M1]باشی کوسج سیه که نهاد
[M2]به نفاق و غرض بنای شما
[B][M1]هست بیگانه ازکمال و خرد
[M2]وی بقای خرد فنای شما
[B][M1]بی‌بها مانده‌اید و بی‌قیمت
[M2]زانکه رفت از میان بهای شما
[B][M1]دست از این قیل و قال بردارید
[M2]نه اگر بر خطاست رای شما
[B2]ورنه زین فتنه و حیل ناگاه
قصه رانم به صهر شاهنشاه
[A]
[B][M1]دوشینه ز رنج دهر بدخواه
[M2]رفتم سوی بوستان نهانی
[B][M1]تا وارهم از خمار جانکاه
[M2]در لطف و هوای بوستانی
[B][M1]دیدم گل‌های نغز و دلخواه
[M2]خندان ز طراوات جوانی
[B][M1]مرغان لطیف طبع آگاه
[M2]نالان به نوای باستانی
[B][M1]بر آتش روی گل شبانگاه
[M2]هر یک سرگرم زندخوانی
[B][M1]من بی‌خبرانه رفتم از راه
[M2]از آن نغمات آسمانی
[B][M1]با خود گفتم به ناله و آه
[M2]کای رانده ز عالم معانی
[B][M1]با بال ضعیف و پر کوتاه
[M2]پرواز بلند کی توانی
[B][M1]بودم در این سخن که ناگاه
[M2]مرغی به زبان بی‌زبانی
[B2]این مژده به گوش من رسانید
کزرحمت حق مباش نومید
[B][M1]گر از ستم سپهرکین توز
[M2]یک چند بهار ما خزان شد
[B][M1]وز کید مصاحب بدآموز
[M2]چوپان بر گله سر گران شد
[B][M1]روزی دو سه‌، آتش جهانسوز
[M2]در خرمن ملک میهمان شد
[B][M1]خون‌های شریف پاک هر روز
[M2]بر خاک منازعت روان شد
[B][M1]وان قصهٔ زشت حیرت‌اندوز
[M2]سرمایهٔ عبرت جهان شد
[B][M1]امروز به فر بخت فیروز
[M2]دل‌های فسرده شادمان شد
[B][M1]از فر مجاهدان بهروز
[M2]آن ‌را که ‌دل تو خواست‌ آن شد
[B][M1]وز تابش مهر عالم‌افروز
[M2]ایران فردوس جاودان شد
[B][M1]شد شامش روز و روز نوروز
[M2]زین بهتر نیز می‌توان شد
[B2]روزی دو سه صبرکن به امید
از رحمت حق مباش نومید
[B][M1]از عرصهٔ تنگ حصن بیداد
[M2]انصاف برون جهاند مرکب
[B][M1]در معرکه داد پردلی داد
[M2]آن دانا فارس مهذب
[B][M1]شاهین کمال‌، بال بگشاد
[M2]برکند ز جغد جهل مخلب
[B][M1]استاد بزرگ، لوح بنهاد
[M2]شد مدرس کودکان مرتب
[B][M1]آمد به نیاز، پیش استاد
[M2]آن طفل گریخته ز مکتب
[B][M1]استاد خجسته پی در استاد
[M2]تا کودک را کند مؤدب
[B][M1]آواز به شش جهت درافتاد
[M2]از غفلت دیو و سطوت رب
[B][M1]ای از شب هجر بوده ناشاد
[M2]برخیز که رهسپار شد شب
[B][M1]صبح آمد و بردمید خورشید
[M2]از رحمت حق مباش نومید
[B][M1]ای سر به ره نیاز سوده
[M2]با سرخوشی و امیدواری
[B][M1]منشور دلاوری ربوده
[M2]در عرصهٔ رزم جان‌سپاری
[B][M1]با داس مقاومت دروده
[M2]کشت ستم و تباهکاری
[B][M1]زنگار ظلام را زدوده
[M2]ز آئینهٔ دین کردگاری
[B][M1]لب بسته و بازوان گشوده
[M2]وز دین قویم، کرده یاری
[B][M1]وندر طلب حقوق بوده
[M2]چون کوه‌، قرین بردباری
[B][M1]جان داده و آبرو فزوده
[M2]در راه بقای کامکاری
[B][M1]وین گلشن تازه را نموده
[M2]از خون شریف‌، آبیاری
[B][M1]مشتیز به دهر ناستوده
[M2]کز منظرهٔ امیدواری
[B2]خورشید امید باز تابید
از رحمت حق مباش نومید
[B][M1]ای شیردل ای دلیر ستار
[M2]سردار مجاهدان تبریز
[B][M1]ای بسته میان به فر دادار
[M2]در حفظ حقوق عزت‌آمیز
[B][M1]ای ناصر ملت ای سپهدار
[M2]ای ازره جور کرده پرهیز
[B][M1]ای باقرخان راد سالار
[M2]بر خرمن جور آتش‌انگیز
[B][M1]ای صمصام ای بزرگ سردار
[M2]آب دم تیغت آتش تیز
[B][M1]ای سید لاری ای ز پیکار
[M2]کرمان بگرفته تابه نیریز
[B][M1]همدست شوید جمله احرار
[M2]تا پای کشد عدوی خونریز
[B][M1]بر رایت خود کنید ستوار
[M2]زین معنی دلکش دلاویز
[B][M1]کانصاف بساط جور برچید
[M2]از رحمت حق مباش نومید
[B][M1]ای حجت‌دین حکیم مشفق‌
[M2]وی محیی دین حق محمد
[B][M1]ای فخر تبار و آل صادق
[M2]سبط علی و سلیل احمد
[B][M1]ای بر تو شعار شرع لایق
[M2]ای از تو اساس دین مشید
[B][M1]گر بر تو ز دهر ناموافق
[M2]شد ظلم و جفا و جور بی‌حد
[B][M1]خوش باش که بخت شد موافق
[M2]و اقبال برون کشید مسند
[B][M1]طوس از علمای فحل مفلق
[M2]گردید چو جنت مخلد
[B][M1]خرم شد مشهد حقایق
[M2]از فر مجاهدین مشهد
[B][M1]با ترکان برخلاف سابق
[M2]گشتند به دوستی مقید
[B][M1]در یاری دین شدند شایق
[M2]زان کرد خدایشان مؤید
[B2]دین یابد از این گروه تأیید
از رحمت حق مباش نومید
[B][M1]صد شکر که کار یافت قوت
[M2]از یاری حجهٔ خراسان
[B][M1]وان قبله و پیشوای امت
[M2]سرمایه حرمت خراسان
[B][M1]بن موسی جعفر آن که عزت
[M2]افزوده به عزت خراسان
[B][M1]بگرفت نکو به دست قدرت
[M2]سررشتهٔ قدرت خراسان
[B][M1]وز همت عاقلان ملت
[M2]شد نادره ملت خراسان
[B][M1]وز عالم فحل با حمیت
[M2]شد شهره حمیت خراسان
[B][M1]ترکان دلیر با فتوت
[M2]کردند حمایت خراسان
[B][M1]نیز از علمای خوش رویت
[M2]خوش گشت رویت خراسان
[B2]زین بهتر نیز خواهیش دید
از رحمت حق مباش نومید
[A]
[B][M1]باز در جلوه گری شد صنمی جلوه گری
[M2]دلبری پرده‌نشین شاهدکی پرده دری
[B][M1]با خبر از همه وز عاشق خود بی‌خبری
[M2]نکند در دل او نالهٔ عاشق اثری
[B2]هیچ با ما دل او را سر احسان نبود
دل او راگوئی که به فرمان نبود
[B][M1]دل من برده ز نو لعبت شیرین سخنی
[M2]شاهدی‌، ماه رخی‌، سرو قدی‌، سیم تنی
[B][M1]رخ و بالایش چون ناری بر نارونی
[M2]دل من پیشش چون مرغی بر بابزنی
[B2]در همه گیتی امروز به خوبی سمر است
زانچه در خوبی اندیشه کنی خوبتر است
[B][M1]دیرگاهی است که کرده است‌مکان‌در دل‌من
[M2]به غم عشقش آمیخته آب وگل من
[B][M1]هله جز ناله و افغان نبود حاصل من
[M2]بفزوده است غمش مشکل برمشکل من
[B2]کیست کاین مشکل آسان کند انشاء‌الله
بنده نتواند، یزدان کند انشاء‌الله
[B][M1]بس که آن شوخ جفا ییشه جفا پیشه کند
[M2]دل من زبن غم و اندیشه پر اندیشه کند
[B][M1]هجر و وصلش چو به گلزار دل اندیشه کند
[M2]آن یکی ربشه کند و آن دگری ریشه کند
[B2]سوزد ازآتش هجرش دل محنت کش من
لیک وصلش زند آبی‌به سرآتش من
[B][M1]چه دل است اینکه یکی روز به سامان نبود
[M2]پند نپذیرد و از کرده پشیمان نبود
[B][M1]روز و شب جز که در آن چاه زنخدان نبود
[M2]چه گنه کردکه جز درخور زندان نبود
[B2]با چنین بیهده دل‌، دست ز جان باید شست
این‌چنین گفت مرا پیر ره از روز نخست
[B][M1]دل گر از راه برون رفت به راه آورمش
[M2]پردهٔ خود سری وکبر ز هم بر درمش
[B][M1]پس به خلوتگه معشوق حقیقی برمش
[M2]برم اندر حرم شاه و کنم محترمش
[B2]تا مگر از دل و جان بندگی شاه کند
هم مرا روزی از راز شه آگاه کند
[B][M1]شاه خوبان که به جز جانب درویش ندید
[M2]آنکه شد عاشق ومعشوق به‌جزخویش ندید
[B][M1]روی او را ز صفا چشم بد اندیش ندید
[M2]دیدهٔ عاشق از یک نظرش بیش ندید
[B2]کاینچنین شور غم عشق بهم در فکند
آه اگرروزی آن پرده زرخ برفکند
[B][M1]کیست معشوق من‌؟ آن شاهد بزم ازلی
[M2]مظهر جلوهٔ حق‌، سر خفی‌، نور جلی
[B][M1]سرو بستان نبی‌، شمع شبستان علی
[M2]محرم اندر حرم قرب شه لم یزلی
[B2]هادی مهدی‌، دارای جهان‌، حجهٔ عصر
آنکه بر رایت او خواند خدا آیت نصر
[B][M1]ایزد از روز ازل کاین گل پاکیزه سرشت
[M2]این برومند شجر، در چمن دهر بکشت
[B][M1]بدو دستش دوکلید از قبل خویش بهشت
[M2]تا بدین هر دو گشاید در سجین و بهشت
[B2]بد سگالش را درکام رباید سجین
نیک‌خواهش را آغوش دهد حورالعین
[B][M1]هفت دوزخ ز لهیب غضبش یک لهب است
[M2]هشت‌جنت ز ریاض کمرش یک‌خشب‌است
[B][M1]نه فلک را شرف از درکه او مکتسب است
[M2]خلقت ذاتش ایجاد جهان را سبب است
[B2]او خدا را همه از خلقت گیتی غرض است
ذات او جوهر و باقی همه گیتی عرض است
[B][M1]تا جهان بوده است این نور، جهان‌آرا بود
[M2]بود ازآن روزکه نی آدم و نی حوا بود
[B][M1]او سلیمان‌بُد و او عیسی و او موسی بود
[M2]نوح و یونس را او همره در دریا بود
[B2]آسمان بود و زمین بود و بشر بود و ملک
نور اوگه به زمین بود عیان که به فلک
[B][M1]گر نهان است‌، یکی روز عیان خواهد شد
[M2]آشکار از رخش آن راز نهان خواهد شد
[B][M1]در همه گیتی فرمانش روان خواهد شد
[M2]آنچه خواهیم به‌حمدالله آن خواهد شد
[B2]تا رسد دست من آن روز بدان دامن پاک
نهم امروز بدین در، سر طاعت برخاک
[A]
[B][M1]یاران روش دگر گرفتند
[M2]وز ما دل و دیده برگرفتند
[B][M1]از مسلک ما شدند دلگیر
[M2]پس مسلک خوبتر گرفتند
[B][M1]در سایهٔ طبع اعتدالی
[M2]پیرایهٔ مختصر گرفتند
[B][M1]هر زشتی را نکو گزیدند
[M2]هر نفعی را ضرر گرفتند
[B][M1]وز خارجیان ز ساده‌لوحی
[M2]زهر از عوض شکرگرفتند
[B][M1]فرمان شکوه خویشتن را
[M2]از دشمن کینه‌ور گرفتند
[B][M1]باری هرکار پرخطر را
[M2]کاینان ز ره خطر گرفتند
[B][M1]بازی بازی ز کف نهادند
[M2]شوخی شوخی ز سر گرفتند
[B2]غافل که به خانقاه احرار
سیصد گوش است پشت دیوار
[A]
[B][M1]اندرین شهر پدید آمده مادامی چند
[M2]بسته بر پای دل خستهٔ ما، دامی چند
[B][M1]گشته ایام به کام دل ناکامی چند
[M2]بعد از این ما و سر زلف گل‌اندامی چند
[B2]فتنه در شهر فزونست‌، به ماکاری نیست
رایت امن نگونست‌، به ماکاری نیست
[B][M1]ما چه دانیم که دشمن به گناباد چه کرد
[M2]یا عدو در درجز فتنه و بیداد چه کرد
[B][M1]طبس از دزد و دغل ناله و بیداد چه کرد
[M2]ما برآنیم که آن لعبت نوشاد چه کرد
[B2]ما و آن خانم خوش‌لهجهٔ اسرائیلی
به جهنم شرف دولتی و فامیلی
[B][M1]سر ظهر است‌، دهن خشک وکسالت بسیار
[M2]کارها ماند به عصر ای بت شیرین‌گفتار
[B][M1]ای پسر سفره بینداز که شد وقت ناهار
[M2]راستی عصر بنا بود سواری و شکار
[B2]احتمالست که امروز بیاید خانم
نظر لطف به یاران بگشاید خانم
[B][M1]حالیا وقت نداریم به دیدار و سلام
[M2]آنچه راپورت رسیده است بماند تا شام
[B][M1]وقت لاتار مغازه است بود صبر حرام
[M2]زود باشید، که تنهاست در آنجا مادام
[B2]برویم آنجا تا چند بلیطی بخریم
آبجو نیز در آنجا دو سه بطری بخوریم
[B][M1]آن کراوات که من بستم با آن صافی
[M2]نپسندیدش مادام ز بی‌انصافی
[B][M1]هرچه اصرار نمودم ز مزخرف بافی
[M2]هیچ نشنید و مرا هست همین غم کافی
[B2]که چرا بر من‌، بدبین شده مادام قشنگ
من چه کم دارم آخر ز جوانان فرنگ
[B][M1]چون فکل از ستمت سینه فگارم خانم
[M2]چون کراوات گره خورده به کارم خانم
[B][M1]با نگاه تو کجا چشم به مردم دارم
[M2]گر همه شهر بدانندکه من دم دارم
[B2]فخرم اینست که دم دارم و در دام توام
دشمن نوع خود و عاشق بدنام توام
[B][M1]من چه‌ دانم که‌ خراسان چه‌ و این ‌شور و شرش
[M2]یا چه شد حالت سرحد و چه‌ آمد به سرش
[B][M1]آنکه شد محو تو، ازخویش نباشد خبرش
[M2]گر رعیت ز میان رفت‌، به گور پدرش
[B2]من تورا دیدم و از غیر تو پوشیدم چشم
با سر زلف تو باشد دو جهان پیشم پشم
[B][M1]ای بت سنگدل‌، ای خانم زیبای ملوس
[M2]سخت زببندهٔ آغوشی و شایستهٔ بوس
[B][M1]تا توئی دربر من نیست مرا جای فسوس
[M2]انگلیس ار فکند شورش و گر آید روس
[B2]تو یقین دان که مرا یک سر موئی غم نیست
گر به ایران نشود، جای دگر، جا کم نیست
[B][M1]نوبهارا! چقدر خیره و رک حرف زنی
[M2]سخت بد مسلک و غوغاگر و شورش فکنی
[B][M1]تا به کی موی دماغ من و امثال منی
[M2]چند اندر پی اصلاح امور وطنی
[B2]گر وطن در دم نزع است برادر! به تو چه
توکه غمخوار وطن نیستی‌، آخر به تو چه
[A]
[B][M1]نایب شه چون زگیتی رخت بست
[M2]ناصرالملک آمد و جایش نشست
[B][M1]ظاهرا گفتند جمعی کم خرد
[M2]بعد جاهل عالمی برجای هست
[B][M1]گفتیم کاین مرد جبان
[M2]پشت استقلال را خواهد شکست
[B][M1]این اروپایی‌پرست است از چه روی
[M2]کام خواهید از اروپایی‌پرست
[B][M1]این نسازد کار را محکم‌، ولی
[M2]رشته‌های ملک را خواهدگسست
[B][M1]در اروپا پخته‌اند او را و او
[M2]سخت از این پخت و پزهاگشته مست
[B][M1]سخت مکار است و ترسو این جناب
[M2]دل بر او زبن روی نتوانیم بست
[B][M1]ابلهان گفتند خیر این‌طور نیست
[M2]ناصرالملک آدمی دانشور است
[B][M1]هرکه جاهل ماند دور از آدمیست
[M2]هرکه آدم شد ز قید جهل رست
[B][M1]ما بدیشان یک مثل گفتیم نیز
[M2]گرچه نشنیدند و تیر از شست جست
[B][M1]« کای بسا ابلیس آدم‌رو که هست
[M2]پس به هر دستی نباید داد دست‌»
[B2]« گر به صورت آدمی انسان بدی‌»
«‌احمد و بوجهل هم یکسان بدی‌»
[B][M1]هرکه روزی چند رفت اندر فرنگ
[M2]کی شود اگه ز رسم نام وننگ
[B][M1]وانکه درسی چند از طامات خواند
[M2]کی کند در سینه‌اش دانش درنگ
[B][M1]دیپلوماسی مشربان خشک مغز
[M2]خود چه‌ می‌دانند جز نیرنگ و رنگ
[B][M1]و آن همه نیرنگ‌هاشان صورتی است
[M2]کز درون زشتست و از بیرون قشنگ
[B][M1]هرکجا نفعی است شخصی‌، می‌پرند
[M2]سوی آن چون جره باز تیز چنگ
[B][M1]سوی منصب حمله آرند این گروه
[M2]چون مقیمان ترن هنگام زنگ
[B][M1]ناصرالملک از فرنگستان چه یافت
[M2]جز تقلب‌های دزدان فرنگ
[B][M1]سیرتش باری همان باشدکه بود
[M2]گرچه باشد صورت او رنگ رنگ
[B][M1]سخت نزدیک است شعر مولوی
[M2]در صفات این چنین قوم دبنگ
[B][M1]«‌یک شغالی رفت اندر خم رنگ
[M2]اندر آن خم کرد یک ساعت درنگ
[B2]«‌پس برآمد یال و دم رنگین شده‌»
« کاین منم طاووس علیین شده‌»
[B][M1]ناصرالملک آن برید زشت‌پی
[M2]از فرنگ آمد شتابان سوی ری
[B][M1]شورها انگیخت در آغاز کار
[M2]با نواهای مخالف همچو نی
[B][M1]اکثریت گشت گردش چرخ زن
[M2]چون بنات‌النعش برگرد جدی
[B][M1]حیلت آغازبد و ضدیت فکند
[M2]در وکیلان‌، حیله‌بازی‌های وی
[B][M1]از بیانات پیاپی فاش کرد
[M2]آن بناهایی که می‌افکند پی
[B][M1]باده‌ای کاندر اروپا خورده بود
[M2]کرد در ایران به یک گفتار قی
[B][M1]نیز از او در اعتدالیون فتاد
[M2]آنچه در دیوانگان از شور می
[B][M1]مست گشتند و سوی ما تاختند
[M2]چون به سوی باغ‌، باد سرد دی
[B][M1]خان نایب نیز می‌بالید سخت
[M2]کامدستم از اروپا سوی ری
[B][M1]بهر ایران علم و فضل آورده‌ام
[M2]تا شوند از فضل من اموات حی
[B][M1]وه چه‌خوش گفت آن حکیم مولوی
[M2]در صفات این گروه لابشی
[B][M1]«‌آن یکی پرسید اشتر را که هی
[M2]ازکجا می‌آیی ای فرخنده پی‌»
[B2]« گفت از حمام گرم کوی تو»
« گفت خود پیداست از زانوی تو»
[B][M1]ناصرالملک آمد و مسند ربود
[M2]با وزیران پیل بازی‌ها نمود
[B][M1]حیله‌ها انگیخت تا خود از شمال
[M2]شاه سابق با سواران رخ نمود
[B][M1](‌شستر) آن والا مشیر ارجمند
[M2]بهر دفعش دست قدرت برگشود
[B][M1]نامداران نیز بر اسب نبرد
[M2]زین فروبستند بی گفت و شنود
[B][M1]حمله‌های آتشین‌شان شاه را
[M2]دادکش از هر طرف برسان دود
[B][M1]شاه خود شد مات لیکن کینه‌ها
[M2]مر وزیران را ز شستر برفزود
[B][M1]دست در دامان این نایب زدند
[M2]که بکن فکری در این هنگامه زود
[B][M1]خان نایب نیز انگشتی رساند
[M2]تاکه از روسیه بالا شد عمود
[B][M1]آمد از روسیه اولتیماتومی
[M2]سرخ و سبز و ازرق و زرد و کبود
[B][M1]ناصرالملک از طبابت‌های خویش
[M2]این چنین بر خستگان بخشود سود
[B][M1]از دواهایش شفا نامد پدید
[M2]وتن مریض از آن کسل‌تر شدکه بود
[B][M1]این مریض و این دوا را مولوی
[M2]کرده اندر مثنوی خوش وانمود
[B2]« گرقضا سرکنگبین صفرا فزود
روغن بادام خشکی می‌نمود»
[B][M1]«‌آن علاج و آن طبابت‌های او»
[M2]«‌ریخت یکسر از طبیبان آبرو»
[B][M1]خائنان زینکار نبود ننگشان
[M2]کور بادا کور چشم تنگشان
[B][M1]بنده و اجری خور روسند و بس
[M2]از تمدن خواه تا الدنگشان
[B][M1]کفه‌شان بالاست در عرض دول
[M2]نیست گو در ترازو سنگشان
[B][M1]این وزیران کاروان غفلتند
[M2]ناصرالملک است پیش‌آهنگشان
[B][M1]آن‌چنان قومی که این شان پیشواست
[M2]چیست گویی دانش و فرهنگشان
[B][M1]لاجرم این پیشوا بی‌هیچ عذر
[M2]می کند تقدیم خصم اورنگشان
[B][M1]وین خسان بینند و اصلاً شرم نیست
[M2]نزکیومرث و نه از هوشنگشان
[B][M1]اندرین صلحی که کردند این گروه
[M2]مولوی گفته است روی و رنگشان
[B][M1]« کز خیالی صلحشان و جنگشان
[M2]و از خیالی نامشان و ننگشان‌»
[B2]«‌این وزیران از کهین و از مهین‌»
«‌لعنت‌الله علیهم اجمعین‌»
[B][M1]ناصرالملک آن یل کار آزمود
[M2]اندرین میدان میانداری نمود
[B][M1]گاه شد سر شاخ وگاه آمد به خاک
[M2]گاه شد بالا وگاه آمد فرود
[B][M1]در مصالح کرد جنبش دیر دیر
[M2]در مفاسد کرد کوشش زود زود
[B][M1]کشت ملت‌ را که خرم بود و سبز
[M2]نارسیده از حیل بازی درود
[B][M1]زان سپس قصد فراریدن گرفت
[M2]تا نه بیند آنچه خود آورده بود
[B][M1]کرد روشن آتش و خود روی تافت
[M2]تا از آن ما را رود در چشم دود
[B][M1]کارهای ملک و رأی خو یش را
[M2]جمله پیچید و به صندوقی نمود
[B][M1]چون از ایران رفت آن صندوق را
[M2]دست قدرت بی‌محابا برگشود
[B2]«‌تا بداند مسلم و گبر و یهود»
« کاندرین صندوق جز لعنت نبود»
[A]
[B][M1]اردیبهشت نوحه و آغاز ماتم است
[M2]ماه ربیع نیست که ماه محرم است
[B][M1]گر باد نوبهار وزد اندرین ربیع
[M2]همچون محرم‌ از چه‌ جهان غرق‌ ماتم‌ است
[B][M1]در عاشر محرم اگرکشته شد حسین
[M2]در عاشر ربیع چرا دل پر از غم است
[B][M1]باز این مصیبت نو و این نوحه بهر چیست
[M2]آن‌نوحه ومصیبت دیرین مگرکم است
[B][M1]تاکی جهان بکشتن آزادگان جریست
[M2]تاکی فلک به خواری پاکان مصمم است
[B][M1]درآخرالزمان چه غمی داده است روی
[M2]بر شیعیان‌، که بر همه غم‌ها مقدم است
[B][M1]گویی دراهل فرش بود ماتمی عظیم
[M2]کافغان وشور وولوله درعرش‌اعظم است
[B][M1]یاخود عزای تازه و سوگ دوباره ای
[M2]این مه بر آل محمد فراهم است
[B][M1]پیغمبر خدای چرا نوحه می کند
[M2]گویی به یاد قبر سلیل مکرم است
[B2]شاه رضا شهید خراسان غریب طوس
کاتش به قلب پاک وی افکند توپ روس
[B][M1]شاهی که خون کند دل احباب‌، غربتش
[M2]پر خون شد از جفای بداندیش تربتش
[B][M1]جور غریب مایهٔ اندوه و کربت است
[M2]جور از پس وفات‌، فزونست کربتش
[B][M1]محصور شد ز خیل عدو درگهی که بود
[M2]خلق دو کون درکنف لطف و عزتش
[B][M1]آن آستانه‌ای که خدا کردش احترام
[M2]دردا که توپ روس برانداخت حرمتش
[B][M1]صحنی که داشت قیمت جان‌ها غبار او
[M2]نعل سمند حادثه بشکست قیمتش
[B][M1]سوراخ شد زتیرجفا پیکری که بود
[M2]پشت نهم سپهر، کمان بهر خدمتش
[B][M1]غلطید در دماء شهیدان تنی که بود
[M2]آب حیوه‌، ربزه‌خور خوان نعمتش
[B][M1]درپای قهر حق ز چه‌رو موج زن نگشت
[M2]زبن کینه‌هاکه رفت به دریای رحمتش
[B][M1]ای حجه خدای ز غیبت برآر سر
[M2]بنگرکه با خدای چه کردند و حجتش
[B2]بیدارگشت فتنه‌، چرا رخ نهفته‌ای‌!
برپای شد قیامت کبری‌، چه خفته‌ای‌!
[B][M1]رضوان درند جامه و زد پیرهن به نیل
[M2]خون موج‌زد ز چشمهٔ‌ تسنیم و سلسبیل
[B][M1]گرد عزاگرفت سراپای عرش حق
[M2]خاک الم نشست به رخسار جبرئیل
[B][M1]بارید سنگ فتنه به گهوارهٔ مسیح
[M2]افتاد نارکینه به گلخانهٔ خلیل
[B][M1]کروبیان سدرهٔ رحمت پریده رنگ
[M2]پرسان بیان واقعه از حضرت جلیل
[B][M1]کایانجی و کشتی او شد نهان به موج
[M2]آیاکلیم و امت او غرقه شد به نیل‌؟
[B][M1]آیا خلیل زآتش نمرود شد هلاک
[M2]آیا خراب‌، خانهٔ حق شد ز قوم فیل‌؟
[B][M1]آیا شکست‌، قائمه ی جیش مصطفی
[M2]از جیش خصم و لشکر اسلام شد ذلیل‌؟
[B][M1]آیاکه مرتضی است زتیغ ستم فکار
[M2]آیاکه مجتبی است ز زهر جفا علیل‌؟
[B][M1]آیا دوباره خون حسین وکسان او
[M2]گشته است برگروه زنازادگان سبیل‌؟
[B2]ایشان‌در این‌سخن‌، که‌برآمد زخاک طوس
از چارسو خروش غم‌انگیز توپ روس
[B][M1]ای حجه زمانه دل ما به جان رسید
[M2]تعجیل کن که فتنه ی آخر زمان رسید
[B][M1]دزدان شرع لاف دیانت همی زنند
[M2]ای حجت خدای گه امتحان رسید
[B][M1]دین زین شکست‌های ییاپی زدست رفت
[M2]هنگام فتح و زندگی جاودان رسید
[B][M1]اسلام از تطاول اعدا ز پا فتاد
[M2]بر ما ز دستبرد اجانب زیان رسید
[B][M1]قصد خراب کردن ایرانیان نمود
[M2]آن سیل فتنه‌ای که به هندوستان رسید
[B][M1]خودمی‌نگو‌یم این که به‌ ایران چه می‌رسد
[M2]یا خود چه لطمه‌ای به‌ سریرکیان رسید
[B][M1]ای پیشتاز لشکر اسلام درنگر
[M2]بر این مصیبتی که بر اسلامیان رسید
[B][M1]بنگر که از زمین خراسان ز جور روس
[M2]افغان و شور و غلغله بر آسمان رسید
[B][M1]بنگرکه در میان شبستان جد تو
[M2]خون‌های کشتگان جفا تا میان رسید
[B][M1]بنگرکه در ضریح رضا تیر آتشین
[M2]از چارسو برآن تن بهتر ز جان رسید
[B2]برآن ضریح‌، توپ مسلسل زدند آه‌!
آتش به قلب احمد مرسل زدند آه‌!
[B][M1]تاریک شد زمانه و گم گشت راه دین
[M2]مغلوب شد زکثرت اعدا سپاه دین
[B][M1]شد بی‌حقوق هرکه نشان داد راه حق
[M2]شد بی‌پناه هرکه شد اندر پناه دین
[B][M1]درغم بماند هرکه شد او غمگسار شرع
[M2]بیداد یافت هرکه شد او دادخواه دین
[B][M1]پرشد جهان ز خیل خدایان ملک و مال
[M2]بیگانه شد به چشم خلایق اله دین
[B][M1]چندان غبار فتنه و بدعت پدیدگشت
[M2]کاینک به راه کفر بدل گشته راه دین
[B][M1]نی حاکمی که دفع کند اشتغال ملک
[M2]نی عالمی که رفع کند اشتباه دین
[B][M1]ای آفتاب دنیی و دین چند در حجاب
[M2]بنگر به حال تیره و روز سیاه دین
[B][M1]ای پادشاه دین بنگرکاوفتاده باز
[M2]از توپ روس زلزله در بارگاه دین
[B][M1]بنگر که کرد دشمن ناپاک دین تباه
[M2]آماج تیرکینه تن پاک شاه دین
[B][M1]بنگرکه از زمین خراسان ز توپ روس
[M2]بر آسمان زبانه کشد دود آه دین
[B2]این آتش ار ز ملک خراسان گذرکند
ترسم به خاک یثرب و بطحا اثرکند
[B][M1]این بارگاه کیست چنین خالی و خراب
[M2]خائن به جای خادم وآتش به جای آب
[B][M1]درگاهش از تزاحم دین‌پروران تهی
[M2]ایوانش از تطاول بیگانگان خراب
[B][M1]سوراخ گشته گنبدش از توپ قلعه کوب
[M2]پرگردکشته حضرتش از ظلم بی‌حساب
[B][M1]برق تفنگ برشده جای چراغ برق
[M2]نار سعیر در شده جای زلال ناب
[B][M1]رخشنده گنبدش شده پنهان بدود توپ
[M2]چون روی حور پنهان در نیلگون نقاب
[B][M1]گاه اذان شام فراز مناره‌اش
[M2]غران خروش توپ که قد قامت العذاب
[B][M1]در زیر طاق و پای ضریح مطهرش
[M2]هنگامه‌ای که کاش نبیندکسش به خواب
[B][M1]زوار بی گناه و فقیران بی‌نوا
[M2]تن‌ها به‌ره فتاده ورخ‌ها به‌خون خضاب
[B][M1]آنجاکه بوده مسکن کروبیان قدس
[M2]خاکم به سر! چرا شده منزلگه کلاب
[B][M1]این کاخ جای بوسهٔ شاهان عصر بود
[M2]اسب عدوکجا و چنین کاخ مستطاب
[B2]خواب است این حدیث که گوینده‌ایم ما
گر نیست خواب پس ز چه رو زنده‌ایم ما
[B][M1]ای خالق طبیعت‌، جان از برای چیست
[M2]وین جسم خاکسارگران از برای چیست
[B][M1]این مغز خانه خانه و اعصاب تار تار
[M2]وین قلب وخون و این دوران ازبرای چیست
[B][M1]این جمله گر برای حیاتست و مردمی
[M2]پس لشکر هوا و هوان از برای چیست
[B][M1]بخل وحسد چرا و نفاق و غضب ز چه
[M2]ظلم و جفا و ظن وگمان از برای چیست
[B][M1]این کینه و هوا و هوس گر غریزی است
[M2]پس حکمت بنای جهان از برای چیست
[B][M1]ورگردش جهان را اینست سرنوشت
[M2]نار جحیم و باغ جنان از برای چیست
[B][M1]مظلوم اگر به پنجهٔ ظالم حوالت است
[M2]پس صحبت فلان و فلان ازبرای چیست
[B][M1]ور حق عیان و نیست در او حاجت بیان
[M2]پس صدهزار سر نهان از برای چیست
[B2]از ره بدر شدیم خدایا هدایتی
حیران شدیم ای مدد حق عنایتی
[B][M1]گرگم نگشته بودی در شرع‌، راه ما
[M2]پهلو بر اوج چرخ زدی بارگاه ما
[B][M1]قرآن اگر نماندی در پردﻩ افول
[M2]صد آفتاب‌، نور گرفتی ز ماه ما
[B][M1]ور جهل جای فلسفه را نستدی بدین
[M2]در دین بجا نماندی این اشتباه ما
[B][M1]شد موی ما سفید به اِن قلت و قال و قیل
[M2]یک مو نکرد فرق ز روز سیاه ما
[B][M1]از رفض و جبر و غالی و سنت پدید گشت
[M2]این اختلاف و ذلت و حال تباه ما
[B][M1]این اختلاف شوم و دگر اختلاف‌هاست
[M2]بر حالتی خراب‌تر از این گواه ما
[B][M1]تقصیر از آن ماست که توپ جفای روس
[M2]ویران کند حریم ولی‌اله ما
[B][M1]و امروز چون اسیران در ﭘﻨﺠﻪ دو خصم
[M2]درمانده‌ایم و نیست کسی داد خواه ما
[B][M1]از کید خصم و ناکسی قائدان ملک
[M2]درهم شکسته سطوت خیل و سپاه ما
[B2]یکسو به دار، حجه و سالار دین رود
یک سو خراب‌، کعبهٔ اهل یقین شود
[B][M1]اسلام را شهید جفا کرد توپ روس
[M2]نتوان شمردنش که چها کرد توپ روس
[B][M1]هر ماتمی که بود، کهن شد به روزگار
[M2]زبن ماتم نوی که به پا کرد توپ روس
[B][M1]آوخ که در دیار خراسان به عهد ما
[M2]تجدید عهد کرب و بلا کرد توپ روس
[B][M1]نمرودوش به بارگه حجهٔ خدا
[M2]با تیر کینه قصد خدا کرد توپ روس
[B][M1]درداکه رخ‌، ز بهر خرابی چو قوم فیل
[M2]بر کعبهٔ حریم رضا کرد توپ روس
[B][M1]آه از دقیقه‌ای که بمانند پیک مرگ
[M2]دراین شریف بقعه‌، صدا کرد توپ روس
[B][M1]گرد ضریح سبط نبی را چوقتلگاه
[M2]پر از جنازهٔ شهدا کرد توپ روس
[B][M1]زوار را به طوف ضریح رضا، درو
[M2]همچون‌ علف‌، به ‌داس ‌جفا کرد توپ‌ روس
[B2]زودا که آه بی گنهان شعله‌ور شود
تا خاندان ظالم از آن پر شرر شود
[A]
[B][M1]ای شب قدر و ای خزانهٔ اجر
[M2]و سلام علیک حتی‌الفجر
[B][M1]رخ خوبت بناکنندهٔ وصل
[M2]سر زلفت فناکنندهٔ هجر
[B][M1]دل پاکت زلال چشمهٔ فیض
[M2]دم صبحت کلید مخزن اجر
[B2]نور بخشی و رنج کاهی تو
بهتر ار صدهزار ماهی تو
[B][M1]شدم از فرقتت بتاب‌، ای شب
[M2]ازمن خسته رخ متاب ای شب
[B][M1]مطلع دیده‌ام ز دیدن تو
[M2]شده پرنور آفتاب ای شب
[B][M1]وصلت‌ای‌شب‌به‌من‌شده‌است‌حلال
[M2]گشته برمن حرام خواب ای شب
[B2]عجبا للمحب کیف ینام
کل نوم علی المحب حرام
[B][M1]داشتم در دل ای شب طناز
[M2]آرزوی تو در شبان دراز
[B][M1]هجرت امشب کشیده پرده به روی
[M2]وصلت‌امشب گشاده چهره به ناز
[B][M1]فخرت‌این بس به‌روزهاکه شدی
[M2]شب میلاد سبط شاه حجاز
[B2]پادشاه صفا و سیر و سلوک
بوالحسن مالک‌الرقاب ملوک
[B][M1]آن که بدرالبدور ایقان است
[M2]وان که شمس‌الشموس‌ عرفانست
[B][M1]در شریعت قبول حضرت او
[M2]هست فرعی که اصل ایمانست
[B][M1]فرش ایوانش عرش‌تقدیس است
[M2]خاک درگاهش آب حیوانست
[B2]زآب حیوانش حی شود لاشی
و من الماء کل شیئی حی
[B][M1]هستی او اساس تجرید است
[M2]روش او اصول توحید است
[B][M1]حکمت‌شرع و دین به‌فکرت اوست
[M2]فکرت دیگران به تقلید است
[B][M1]گنجه‌ای بطون قرآن را
[M2]پنج انگشت او مقالید است
[B2]کنت کنزا که کردگار سرود
قصدش این گنج پاک عرفان بود
[B][M1]من که در بندگیش دلشادم
[M2]از غم هست و نیست آزادم
[B][M1]نیستم مبرم و حسود و لئیم
[M2]واسع‌الصدر و مشفق و رادم
[B][M1]گر ز کید زمانه در رنجم
[M2]نیست غم کز ولای او شادم
[B2]کوه پیش من است همسر کاه
با ولای رضا ولی‌الله
[B][M1]هرچه گویند خلق دامن چاک
[M2]من که دارم تو را؛ ندارم باک
[B][M1]من و دوری ز درگهت هرگز!!
[M2]من‌ و هجران ز حضرتت حاشاک‌!!
[B][M1]در رهت خاک‌ اگر شوم غم نیست
[M2]هرکه از خاک زاد گردد خاک
[B2]من تو را منقبت کنم شب و روز
خاصه دراینچنین شبی فیروز
[B][M1]تاکه افلاک را بقا بینم
[M2]این مهین جشن را بپا بینیم
[B][M1]چون در استم پی ثنای امام
[M2]پای خود بر سر سها بینم
[B][M1]میهمانان و میزبانان را
[M2]برکنار از غم و بلا بینم
[B2]شادمان بنگرم دل احباب
به علی و آله الانجاب
[A]
[B][M1]در مجلس به فرخی وا شد
[M2]آنچه گم گشته بود پیدا شد
[B][M1]شید رخشان عدل طالع گشت
[M2]دیو دژخیم ظلم رسوا شد
[B][M1]بیرق اعتساف ساقط گشت
[M2]رایت انتظام‌، برپا شد
[B][M1]بانک پاینده باد آزادی
[M2]از ثری بازتا ثریا شد
[B][M1]جریان امور را، امروز
[M2]همه اسباب‌ها مهیا شد
[B][M1]تا نگویی که آه نیم شبی
[M2]بی‌اثر ماند و ناله بیجا شد
[B2]آه شد اشگ و اشک شد قطره
قطره شد سیل و سیل دریا شد
[B][M1]کودتای سه ساله غوغا کرد
[M2]کودک شصت ساله بانی او
[B][M1]من نگویم که خود چه با ما کرد
[M2]آنکه بودیم جمله فانی او
[B][M1]زنده درگورمان چو موتی کرد
[M2]آنکه از ماست زندگانی او
[B][M1]نی زتوبیخ خلق پرواکرد
[M2]نه اثرکرد مدح‌خوانی او
[B][M1]وه که خسرو به تخت ماوا کرد
[M2]فری آن فر خسروانی او
[B][M1]چتر انصاف بر سر پا کرد
[M2]زهی آن چترکاویانی او
[B2]حکمت حق چنین تقاضاکرد
به خطا نیست حکمرانی او
[B][M1]غنچهٔ انقلاب نشکفته
[M2]شد دچار نسیم آذاری
[B][M1]فکرهای بدیع ناگفته
[M2]شد ز زنگار مفسدت تاری
[B][M1]مغزها تیره‌، عقل‌ها خفته
[M2]قهرمان نجات متواری
[B][M1]کودتای سیاه آشفته
[M2]شده غرق سیاه کرداری
[B][M1]لب مردم ز تشنگی تفته
[M2]رشوه چون سیل هرطرف جاری
[B][M1]دزد با دزد راز دل گفته
[M2]دیو با دیو کرده همکاری
[B2]مژده کامروز شد پذیرفته
دعوت ما ز حضرت باری
[B][M1]وه که سخت اوفتاده در ششدر
[M2]کشور شش هزار سالهٔ ما
[B][M1]وه که جز احتیاج و فقر و ضرر
[M2]نیست سرلوحهٔ مقالهٔ ما
[B][M1]وه که بر هیچ کس نکرد اثر
[M2]خنجر آه و تیر نالهٔ ما
[B][M1]هله ز اخلاق ما به جای شکر
[M2]می‌چکد زهر در پیالهٔ ما
[B][M1]با چنین حال کی دهد اختر
[M2]بجز از خون دل نوالهٔ ما
[B][M1]خود جز از سیرت زنان یکسر
[M2]نیست سیر علی‌العجالهٔ ما
[B2]می‌دهد، هرکه می‌شود شوهر
به کف اجنبی‌، قباله ما
[A]
[B][M1]ای سفیهان بهر خود هم اندکی غوغا کنید
[M2]حال خود را دیده‌، واغوثا و واویلا کنید
[B][M1]کیسه‌های خالی خود را دهید آخر تکان
[M2]پس تکانی خورده دزد خوبش را پیدا کنید
[B][M1]تا به کی با این لباس ژنده می‌ریزید اشگ
[M2]با جوی غیرت لباس از اطلس و دیبا کنید
[B][M1]کشته شد شاه شهیدان تا شما گیرید پند
[M2]پیش ظالم پافشاری یکه و تنها کنید
[B][M1]خانه‌هاتان شد خراب اما صداهاتان گرفت
[M2]آخر ای خانه‌خرابان لااقل نجوا کنید
[B][M1]انتظار از مجلس و از شیخ و از ملای شهر
[M2]کار بیهوده است خود را حاضر دعوا کنید
[B][M1]خودکشی باشد قمه برسرزدن‌، آن تیغ تیز
[M2]بر سر دشمن زنید و خویش را احیا کنید
[B][M1]این دکاکین کساد ای اهل تهران بسته به
[M2]دکه بربندید و مشت ظالمان را واکنید
[B][M1]ای جوانان مدارس‌، بی‌سوادان حاکمند
[M2]این گروه بینوا و سفله را رسوا کنید
[B][M1]ای رفیقان اداری‌، رفت قانون زبر پای
[M2]حفظ قانون را قیامی سخت و پابرجا کنید
[B][M1]ای دیانت‌پیشگان دین رفت و دنیا نیز رفت
[M2]جشم‌پوشی بعد از این از دین و از دنیا کنید
[B][M1]چشم‌هاتان روشن ای مشروب خواران قدیم
[M2]هم به‌ضد یکدگر هنگامه و غوغا کنید
[B][M1]کشور دارا لگدکوب سمند جور شد
[M2]راستی فکری برای کشور دارا کنید
[B2]چون که ننهادید بر قانون و بر خویش احترام
مستبدین از شما یک‌یک کشیدند انتقام
[B][M1]رفته حس مردمی از مرد و زن‌، من باکیم
[M2]نیست گوشی تا نیوشد این سخن‌، من با کیم؟
[B][M1]بیست سال افزون زدم داد وطن، نشنید کس
[M2]تازه از نو می‌زنم داد وطن‌، من با کیم
[B][M1]همچو بلبل گر هزار آوا برآرم‌، چون که هست
[M2]گوش‌ها بر نغمهٔ زاغ و زغن‌، من با کیم
[B][M1]هی‌علی و هی‌حسین و هی‌حسن گویم‌،‌چو نیست
[M2]نی علی و نی حسین و نی حسن‌، من با کیم
[B][M1]گاه گویم کز مشیری مؤتمن جویم علاج
[M2]چون نمی‌بینم‌ مشیری مؤ تمن‌، من با کیم
[B][M1]می‌زنم در انجمن فریاد واوبلا ولیک
[M2]پنبه دارد گوش اهل انجمن‌، من با کیم
[B][M1]خلق ایران دسته‌ای دزدند و بی‌دین‌، دسته‌ای
[M2]سینه‌زن‌، زنجیرزن‌، قداره‌زن‌، من با کیم
[B][M1]گویم این قداره را بر گردن ظالم بزن
[M2]لیک شیطان گویدش بر خود بزن‌، من باکیم
[B][M1]گویم این زنجیر بهر قید دزدانست و او
[M2]هی زند زنجیر را بر خویشتن‌، من با کیم
[B][M1]گویم ای نادان به ظلم ظالمان گردن منه
[M2]او بخارد گردن و ریش و ذقن‌، من با کیم
[B][M1]گویمش باید بپوشانی کفن بر دشمنان
[M2]باز می‌پوشد به عاشورا کفن‌، من با کیم
[B][M1]گویم ای واعظ دهانت را لئیمان دوختند
[M2]او همی بلعد ز بیم آب دهان‌، من با کیم
[B][M1]گویم ای‌ آخوند خوردند این شپش‌ها خون تو
[M2]او شپش می‌جوید اندر پیرهن‌، من با کیم
[B][M1]گوبمش دین رفت از کف‌، گوید این باشد دلیل
[M2]بر ظهور مهدی صاحب زمن‌، من با کیم
[B][M1]گویم ای کلاش‌، آخر این گدایی تا به کی
[M2]گوبدم‌: چیزی به نذر پنج تن‌، من با کیم
[B2]پس همان بهتر که لب بربندم از گفت و شنید
مستمع چون نیست باری‌، خامشی باید گزید
[A]
[B][M1]شب شد و باد خنک از جانب شمران وزید
[M2]ابر، فرش برف‌ریزه بر سر یخ گسترید
[B][M1]لشگر تاریکی و سرما به شهر اندر دوید
[M2]در عزاگاه یتیمان‌، پردهٔ ماتم کشید
[B2]خاک‌، یخ بست و عزاکردند سر
خاک بر سر طفلکان بی‌پدر
[B][M1]ماه با چهر عبوس از ابر بیرون آمده
[M2]بهر تفتیش سیه‌روزی این ماتمکده
[B][M1]در خیابان منعکس گشته به سطح یخ‌زده
[M2]زیر دیواری یتیمی گرسنه چنگل زده
[B2]هم به پهلویش سگی زار و نزار
خفته در آغوش هم همچون دو یار
[B][M1]سگ‌دویده روز تا شب از شمال و از جنوب
[M2]خورده ‌مسکین ‌پاره‌های ‌سنگ ‌و ضربت‌های چوب
[B][M1]استخوان خشک هم یخ بسته زیر خاکروب
[M2]آن یتیم بی‌پدر هم پرسه کرده تا غروب
[B2]آخر شب این دو بدبخت نژند
زیر دیواری به یکدیگر رسند
[B][M1]هر دو محروم از سعادت‌، هر دو محکوم فنا
[M2]پیش طوفان طبیعت‌، پرکاهی بی‌بها
[B][M1]هر دو را نقص قوانین خرد کرده زیر پا
[M2]سگ فقیر و بینوا، کودک فقیر و بینوا
[B2]هر دو یکسانند با یک امتیاز
اینکه سگ را پوستینی هست باز
[B][M1]گشته خالی کوچه و بازار از آیند و روند
[M2]برگدا کرده نگاه استارگان با زهرخند
[B][M1]باد هر دم داده دشنامش به آواز بلند
[M2]جای خاکش برف افشانده به فرق مستمند
[B2]لیک زنگ نیمشب با صد خروش
بر توانگر گفته هر دم نوش نوش
[B][M1]ای توانگر در غم بیچارگان بودن خوشست
[M2]در جهان بر بینوایان مهربان بودن خوشست
[B][M1]در پی جلب قلوب این و آن بودن خوشست
[M2]چند بیرحمی‌، به ‌فکر مردمان‌ بودن خوشست
[B2]چند روزی ترک عادت بهتر است
این عمل از هر عبادت بهتر است
[B][M1]در زمستان سالخورده سائلی زار و حزین
[M2]بر در دولت‌سرایت سوده زانو بر زمین
[B][M1]چند طفل یخ زده با مادری اندوهگین
[M2]دست‌های سردشان در خاکروبه ریزه ‌چین
[B2]تو به‌عشرت ‌خفته‌ در مشکوی ‌خویش
از تو برگرداند ایزد روی خویش
[B][M1]بر یتیمان لطف و بخشش پشتوان دولت است
[M2]بر فقیران رحم و احسان مایهٔ امنیت است
[B][M1]همچنین بهر پسرهاشان کمال و عزت است
[M2]دختران اهل احسان را جمال و عفت است
[B2]این تجارت نفع دارد از دو سو
لن تنالوا البر حتی تنفقوا
[B][M1]خانه‌ها لیکن ز بی‌نانی خرابست ای دریغ‌!
[M2]شهر تهران مرکز عالیجنابست‌، ای دریغ‌!
[B][M1]بذل ‌و بخشش ‌بر تهی‌دستان صوابست ای دریغ‌!
[M2]دستگیری بر فقیران دیریابست ای دربغ‌!
[B2]کاین زمستان اندرین شهر قدیم
سر بسر مردند اطفال یتیم
[B][M1]ای غنی از جنبش و جوش گدایان الحذر
[M2]ای نواداران ز یأس بینوایان‌، الحذر
[B][M1]ای زبردستان ز خشم خرده‌پایان‌، الحذر
[M2]ای توانگر زین همه ظلم نمایان‌، الحذر
[B2]لطف کن تا خلق ساکت بگذرند
بر تو با خشم و حسادت ننگرند
[A]
[B][M1]دجلهٔ بغداد بر مرگ ذهاوی خون گریست
[M2]نی خطا گفتم که شرق از نیل تا سیحون گریست
[B][M1]اشک‌ربزان شد عراق از ماتم فرزند خویش
[M2]همچو یونان کز غم هجران افلاطون گریست
[B][M1]زبن بلای عام یعنی مرگ سلطان سخن
[M2]مردم شهری به شهر و بدو در هامون گریست
[B][M1]از غم شعر روانش فکر از گردش فتاد
[M2]در فراق طبع پاکش لفظ بر مضمون گریست
[B][M1]زدگریبان چاک‌، نظم و پخت بر سر خاک‌، نثر
[M2]از غم او هریکی موزون و ناموزون گریست
[B][M1]دوش بر خاک مزارش خیمه زد ابر بهار
[M2]خواست‌تا در هجرش‌ از چشم «‌بهار» افزون گریست
[B2]خنده‌ای دندان نما زد برق و گفتا کای حسود
قطره کم‌تر زن‌، تو آب افشانی و او خون گریست‌
[B][M1]رشوه دادیمش ز عمر، ار مردنش دادی امان
[M2]ور پذیرفتی فدا، پیشش فدا کردیم جان
[B][M1]قرن‌ها بگذشت تا آمد ذهاوی در وجود
[M2]نیز چون او باز نارد قرن‌ها، دور زمان
[B][M1]گر به مرگش صبر بنمائیم از بیچارگیست
[M2]وان به‌واقع یأس و نومیدی است نی صبر و توان
[B][M1]دل بسوزد در فراقش دیده گرید در غمش
[M2]هر زمان گویی خلد در چشم دل تیر و سنان
[B][M1]وز پس مرگش مصائب خوار شد در چشم خلق
[M2]زانکه از این سخت‌تر نبود مصیبت در جهان
[B][M1]بود یاران را درپغ از مردنش و اکنون چه رفت
[M2]هرکه خواهد گو بمیر و هرکه خواهد گو بمان
[B2]رفت و ما نیز از قفایش رخت برخواهیم بست
کاندرین دنیای فانی کس نماند جاودان
[B][M1]شد ذهاوی خسته‌ و زاین دهر پرغوغا گذشت
[M2]دست‌افشان پای کوبان از سر دنیا گذشت
[B][M1]بود عمری سرگران از زحمت غوغای دهر
[M2]زبن سبب پیرانه سر زین دهر پرغوغا گذشت
[B][M1]برگ امیدش ز دل‌ها چون شقایق زود ریخت
[M2]لیک داغش لاله‌سان‌، کی‌ خواهد از دل‌ها گذشت
[B][M1]عالمی فضل و ادب را برد با خود زیر خاک
[M2]گرچه از این خاکدان خود یکه و تنها گذشت
[B][M1]تلخکامی‌ها کشید از دهر لیکن در سخن
[M2]کام گیتی کرد شیرین پس به استغنا گذشت
[B][M1]در بر گیهان اعظم کیست انسان ضعیف
[M2]کش توان گفتن که شد فرتوت یا برنا گذشت‌؟
[B2]عمر اگر یک‌روز اگر صدسال‌، می‌بایست مرد
نیک‌بخت آنک از جهان آزاده و دانا گذشت
[B][M1]ایهاالزورا تو استادان فراوان دیده‌ای
[M2]شاعرانی فحل و مردانی سخن‌دان دیده‌ای
[B][M1]گر ندیدستی لبید و اخطل و اعشی قیس
[M2]دعبل و بوطیب و بشار و مروان دیده‌ای
[B][M1]بو نواس و بو تمام و بوالعلا و بوالاسد
[M2]ابن‌معتز و ابن‌خازن و ابن‌حمدان دیده‌ای
[B][M1]راست پرسم راستگو، مانندهٔ صدقی جمیل
[M2]کی وطن‌خواهی سخن گستر به‌ دوران دیده‌ای
[B][M1]زان کسان نشنیده‌ای الا نشید مدح و فخر
[M2]یا هجاپرداز یا رند غزلخوان دیده‌ای
[B][M1]بگذر از بوطیب و بربند چشم از بوالعلا
[M2]گر به‌ حکمت شعرهایی چند از ایشان دیده‌ای
[B2]زان حکیمان کهن کی چون طهاوی شعر نو
در وطن‌خواهی و آبادی و عمران دیده‌ای‌؟
[B][M1]هیچ کس را در جهان جز مدتی معدود نیست
[M2]غیر ذات حق تعالی جاودان موجود نیست
[B][M1]بر ذهاوی نوحهٔ من نوحهٔ علم است و فضل
[M2]نوحه‌ام بر پیکری مشهود و نامشهود نیست
[B][M1]نوحه‌ام بر فوت الهامات و طبع شعر اوست
[M2]ورنه‌ موجود است‌ جانش‌ جسمش‌ ار موجود نیست
[B][M1]نوحه‌ام بر طبع گوهر بار و شیرین لفظ اوست
[M2]کانچنان هرگز به قیمت لولو منضود نیست
[B][M1]پر بهایی از میان گم شدکه هرکمگشته‌ای
[M2]هرچه باشد پربها، در جنب او معدود نیست
[B][M1]ماتمش زد رخنه‌ای در کاخ دانش کان به عمر
[M2]همچو چاک جیب یاران هیچ گه مسدود نیست
[B2]ایزد آمرزیده است او را که از راه کَرَم
چون ذهاوی بنده‌ای زان استان مردود نیست
[B][M1]هیچ شادی نیستی گر در جهان غم نیستی
[M2]نیستی گرهیچ غمگین‌، هیچ خرم نیستی
[B][M1]روح را رنج دمادم خسته سازد در جهان
[M2]کاشکی اندر جهان رنج دمادم نیستی
[B][M1]گر ذهاوی رفت‌، از وی چند دیوان باز جاست
[M2]رنج ما پیوسته‌تر بودی‌، گر این هم نیستی
[B][M1]در بهشت‌ست او ولی فخر از «‌جهنم‌» می کند
[M2]نیز کردی فخر اگر شعر جهنم نیستی
[B][M1]زاهد از طامات اگر بدکفت او را باک نیست
[M2]نیستی خفاش اگر عیسی‌بن مریم نیستی
[B][M1]حکمت و اخلاق کافی بودی اندر فضل او
[M2]فی‌المثل گر ملک شعر او را مسلم نیستی
[B2]خشک پش درد، ماندی در دل از داغ غمش
گر خود از شعر ترش در سینه مرهم نیستی
[B][M1]گفتم از ری رخت بربندم سوی بغداد من
[M2]ییشواز آید شوم از دیدنش دلشاد من
[B][M1]جای سازم در وثاقش‌، طرف بندم از رخش
[M2]بهره‌ها برگیرم از دیدار آن استاد من
[B][M1]دیدنم را سر کند از دل مبارکباد، او
[M2]دیدنش را سرکنم از دل مبارکباد، من
[B][M1]بر کران دجلهٔ بغداد بنشینیم شاد
[M2]چامه‌ای برخواند او، شعری کنم بنیاد من
[B][M1]وصف‌ها گوید ز لطف دامن البرز، او
[M2]شعرها خوانم به وصف دجلهٔ بغداد من
[B][M1]کی کمان بردم ذهاوی جان سپارد وانگهی
[M2]مرثیت گویم من اندر ماتمش‌، ای داد من
[B2]از کفم یاری چنان این چرخ کج بنیاد برد
داغ‌ها دارم به دل زین چرخ کج بنیاد من
[B][M1]غم‌ مخور ای‌ دل که خوب و زشت عالم بگذرد
[M2]سور و ماتم هر دو بر فرزند آدم بگذرد
[B][M1]آنچه‌ بگذشته‌ است‌،‌ وهم‌ است آنچه‌آینده‌ است‌ وهم
[M2]زندگانی یک دمست آن‌هم دمادم بگذرد
[B][M1]زندگی گر بهر این ده روز ناچیز است و بس
[M2]به که انسان زود از این مطمورهٔ غم بگذرد
[B][M1]ور کمالی هست نفس آدمی را در قفا
[M2]خود همان بهتر کز این در شاد و خرم بگذرد
[B][M1]شد ذهاوی زین جهنم سوی فردوس برین
[M2]اهل فردوس است هر کس کز جهنم بگذرد
[B][M1]تا که دانا زنده باشد چرخ با او دشمن است
[M2]چون که دانا بگذرد آن دشمنی هم بگذرد
[B2]مردن شاعر حیات اوست زیرا چون گذشت
رشک و کین با او، اگر بیش است اگر کم‌ بگذرد 
[B][M1]روح‌ صدقی‌ در جنان‌ شاد است گویی‌نیست‌ هست‌
[M2]جاودان از محنت آزاد است گویی نیست هست
[B][M1]در بهشت خاطر و گلخانهٔ افکار خویش
[M2]هم‌نشین‌ با سرو و شمشاد است گویی نیست‌ هست
[B][M1]روح شاعر غیر زببایی نجوید در جهان
[M2]خاصه آن کو پیراستاد است گویی‌نیست هست
[B][M1]هر که زیبایی بجوید غرقه در زیبایی است
[M2]زانکه خود زیبا ز بنیاد است گویی نیست هست
[B][M1]روح چون زیبا بود او را خدا جویا بود
[M2]این حدیثم از نبی یاد است گویی نیست هست
[B][M1]نیست مشگل گر به حق واصل شود روح جمیل
[M2]گر جز این گوییم بیدادست گویی نیست هست
[B2]غرق غفران باد روحش وین دعا را بی‌خلاف
جبرئیل آمین فرستاد است گویی نیست هست
[A]
[B][M1]چون فروبردند نعشم را به گور
[M2]خاک افشاندند و زان گشتند دور
[B][M1]ناگهان آواز پایی سهمناک
[M2]کردگوشم را خبر از راه دور
[B][M1]من بسان خفته زان آواز پای
[M2]جستم وآمد به مغزاندر شعور
[B][M1]نه هوا ونه فضا ونه نسیم
[M2]سینه تنگ وپای لنگ وجسم عور
[B][M1]لیک در آن حفرهٔ تاریک و تنگ
[M2]هردو جشمم خیره شد ناگه زنور
[B][M1]گوشه‌ای از خاک من شد چاک و زان
[M2]کرد منکربارفیق‌خودظهور
[B][M1]دوفرشته چون دوفیل خشمگین
[M2]من فتاده پیش ایشان همچو مور
[B][M1]من به زحمت از فشارگور، لیک
[M2]آن دو می کردند هر جانب عبور
[B2]گور تنگ است از برای مجرمان
از برای مؤمنان باغی است‌، گور
[B][M1]روی چون ازآهن تفته سپر
[M2]بر جبین‌شان گشته‌رسم آیات شر
[B][M1]از دهانی شیروش پهن و فراخ
[M2]نابها پیدا بسان شیر نر
[B][M1]بینیی هایل چو شاخ کرگدن
[M2]جسته بالا نوک آن همچو تبر
[B][M1]درکف هریک عمودی آتشین
[M2]وافعیئی پیچیده برگرد کمر
[B][M1]سوی من زان چشم‌های چون تنور
[M2]هر دم افشاندند صد خرمن شرر
[B][M1]بانگ زد برمن یکی زآنان که خیز
[M2]هرچه گویم پاسخ آور مختصر
[B][M1]استخوان‌هایم به پیچ و خم فتاد
[M2]زان درشت آوا و بانگ زهره‌در
[B][M1]خویش راکردم مهیٌای جواب
[M2]تا چه پرسند ازمن آسیمه‌سر
[B][M1]گفتگو برخاست در زهدان خاک
[M2]بین من وآن یک که بد نزدیکتر
[B2]زیرپایش من چو گنجشکی حقیر
او چو کرکس از برم بگشوده پر
[B][M1]گفت با من‌، کیستی ای مرد پیر؟
[M2]گفتمش پیری به خاک اندر اسیر
[B][M1]گفت‌: وقت زندگی‌، اعمال تو؟
[M2]گفتمش چون دیگران پست و حقیر
[B][M1]در جهان از من نیامد در وجود
[M2]هیچ کاری عمده و امری خطیر
[B][M1]گفت ازین فن‌ها و صنعت‌های دهر
[M2]در کدامین بودی استاد و بصیر؟
[B][M1]گفتمش در صنعت شعر و ادب
[M2]بودم استاد و ز نقاشی خبیر
[B][M1]گفت گاه زندگی دینت چه بود؟
[M2]گفتمش اسلام را بودم نصیر
[B][M1]گفت معبود تو در گیتی که بود؟
[M2]گفتمش معبود من حی قدیر
[B][M1]گفت چون بگذاشتی گیتی‌، که تو
[M2]بر تن و بر نفس خود بودی امیر
[B][M1]گفتم از عمرم چه‌می‌پرسی که رفت
[M2]جمله با خون دل ورنج ضمیر
[B][M1]دور، از آزادی و از اختیار
[M2]جفت‌، با ناچاری و ضعف و زحیر
[B][M1]نی هنر تا دهر را پیچم عنان
[M2]نی توان تا چرخ را بندم مسیر
[B2]بهتر از من پارهٔ سنگی که نیست
آمر و مامور وگویا و بصیر
[B][M1]گفت کاری کرده‌ام غیر از گناه‌؟
[M2]گفتم آری تکیه برلطف اله
[B][M1]من نگویم چون دگر مردم سخن
[M2]آن زمان کم باز پرسند ازگناه
[B][M1]عامیان در بند اوهام اندرند
[M2]هستشان این بستگی به از رفاه
[B][M1]برگنه خستو شدن اولیتر است
[M2]مرد دانا را زگفتار تباه
[B][M1]بس حدیثا کش خرد گوید، ولیک
[M2]قلب بر عکسش پذیرد انتباه
[B2]گندم و جوهر دو راکاهست لیک
فرق بسیار است بین این دو کاه
[B][M1]من که بودم در شداید پایدار
[M2]سست گشتم ناگهان بی‌اختیار
[B][M1]قلب من لرزید و کی بودم گمان
[M2]کاین چنین قلبی بلرزد روزگار
[B][M1]لیک خود را با خود آوردم نخست
[M2]تا بجا آمد دلم زان گیر و دار
[B][M1]خویشتن را وانمودم با دلی
[M2]از یقین ثابت نه از شک بی‌قرار
[B][M1]گرچه آخر از سخن‌های صریح
[M2]تیره کردم باز خود را روزگار
[B][M1]خاطر آزاد مرد نکته‌سنج
[M2]کی پسندد گفتهٔ نااستوار
[B][M1]ناپسند آید دورویی از ادیب
[M2]ناسزا باشد نفاق از هوشیار
[B2]لاجرم بر من گذشت آن بد که خاست
از نهیبش نعره از اهل مزار
[END]