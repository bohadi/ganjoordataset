[START][A]
[B][M1]باز آ باز آ، چو روح در تن باز آ
[M2]چون جان به بدن، چو گل بگلشن باز آ
[B][M1]گفتی که چسان تو زنده‌ای دور از من
[M2]دور از تو فتاده‌ام به مردن باز آ
[A]
[B][M1]در دین حق ار نبوده‌ای مادر زا
[M2]این چشم ببند و چشم دیگر بگشا
[B][M1]بشناخت تو را هر آنکه دور از من دید
[M2]چون قبله که پیدا شود از قبله نما
[A]
[B][M1]شوخی که تمام پای بستم او را
[M2]بی منت جام و باده مستم او را
[B][M1]گفتا مپرستید بغیر از من کس
[M2]جز او نه کسی تا که پرستم او را
[A]
[B][M1]از بس در سر هوای آن دوست مرا
[M2]روی دل از آنجهت بهر سوست مرا
[B][M1]چون دوست نمی‌کند ز دشمن فرقم
[M2]دشمن که نکرد فرق از دوست مرا
[A]
[B][M1]ای عشق بحسن دیده در ساز مرا
[M2]عیبم همه سر بسر، هنر ساز مرا
[B][M1]دل گیرم از آب زندگانی، دلگیر
[M2]لب تشنه بخوناب جگر ساز مرا
[A]
[B][M1]رفتم بر آن نگار سیمین غبغب
[M2]گفتم بسفر می‌روم ای مه امشب
[B][M1]روئی چو قمر،زلف چو عقرب بنمود
[M2]یعنی که مرو هست قمر در عقرب
[A]
[B][M1]هر گز دل خو نگشته‌ام از غم نگرفت
[M2]راه و روش مردم عالم نگرفت
[B][M1]کس یار نشد به ما که اغیار نگشت
[M2]کس مار نشد که او ز مارم نگرفت
[A]
[B][M1]ای گشته تو را صفات، مانع از ذات
[M2]از ذات فرو نمان به امید صفات
[B][M1]چندم پرسی کز چه جهت روزی توست
[M2]با آنکه خداست رازق از کل جهات
[A]
[B][M1]آهم ز فراز آسمٰانها بگذشت
[M2]اشکم ز محیط هفت دریا بگذشت
[B][M1]گفتی که به کار سازیت برخیزم
[M2]بنشین بنشین که کار از اینها بگذشت
[A]
[B][M1]سر کردهٔ اهل دانش و دید اینست
[M2]شایسته تخت و تاج جمشید این است
[B][M1]خورشید هزار طعنه دارد با بدر
[M2]بدری که زند طعنه بخورشید این است
[A]
[B][M1]از کوتهی، ار عمر درازت هوس است
[M2]جاوید اگر شوی همان یک نفس است
[B][M1]خر تیرهٔ‌ای الاغ تا کی شرمی
[M2]درماندهٔ‌ای مزبله تا چند بس است
[A]
[B][M1]بی عشق مباش اگر چه محض سخن است
[M2]بی درد مزی اگر چه درد بدن است
[B][M1]در قید فنا مباش کازادی تو
[M2]از نیستی و نیست، مجرد شدن است
[A]
[B][M1]آن رند که در عالم دل آگاه است
[M2]از دامن او دست فلک کوتاه است
[B][M1]ای آنکه به دل تو را غم جانکاه است
[M2]از ما تا تو هزار فرسخ راه است
[A]
[B][M1]با درویشان کبر خود اندیش بد است
[M2]با خویش بدست آنکه به درویش بد است
[B][M1]از بسکه بدم بخویش، از خوبی خویش
[M2]با من خوب است آنکه بدرویش بد است
[A]
[B][M1]یک حرف مگو اگر هزارت سخن است
[M2]از خود مشنو اگر چه در عدن است
[B][M1]بگذر ز دو کون وهیچ در هیچ مپیچ،
[M2]بر خویش مپیچ اگر چه بار کفن است
[A]
[B][M1]ای دل شادی به سوز ماتم این است
[M2]بیگانه عٰالم غمی، غم این است
[B][M1]دوزخ به مکافات تو درمانده و تو
[M2]جنت طلبی برو جهنم این است
[A]
[B][M1]ما را غم دی و محنت فردا نیست
[M2]آن را چه خوریم غم که پا بر جا نیست
[B][M1]یکدم فرصت به هر دو عالم ندهیم
[M2]کم فرصتی ار کند فلک با ما نیست
[A]
[B][M1]ای آن تو را بسی غم تنباکوست
[M2]خوش باش که هر خار و خسی تنباکوست
[B][M1]اوقات تمام تیره و تلخ گذشت
[M2]گویا همه عمرت، نفسی تنباکوست
[A]
[B][M1]در عشق اگر جان بدهی، جان آنست
[M2]ای بی سر و سامان، سر و سامان آنست
[B][M1]گر در ره او دل تو دارد دردی
[M2]آن درد نگهدار که درمان آنست
[A]
[B][M1]آنکو به زبان خلق جز عیب نداشت
[M2]او هیچ خبر ز عالم غیب نداشت
[B][M1]من زندهٔ عقل را فشردم صد بار
[M2]چیزی به جز آن واهمه در جیب نداشت
[A]
[B][M1]این وادی عشق طرفه شورستانی است
[M2]غافل منشین که خوش حضورستانی است
[B][M1]هر دل که در او مهر بتی چهره فروخت
[M2]هر جا برود، چراغ گورستانی است
[A]
[B][M1]هر دل که رهین تن بود او دل نیست
[M2]در عالم دل خبر ز آب و گل نیست
[B][M1]راهی نبود که او بمنزل نرسد
[M2]جز راه محبت، که در او منزل نیست
[A]
[B][M1]عشق است که بی زلزله وغلغله نیست
[M2]گر ره نبری بجان جای گله نیست
[B][M1]این راه نرفت هر که سر در ننهاد
[M2]گویا که در این قافله سر قافله نیست
[A]
[B][M1]در عشق حکایت غم انگیز نیست
[M2]افسانه مصر و شام و تبریزی نیست
[B][M1]گفتم شاید جز او ببینم چیزی
[M2]چون دیدم من بغیر او چیزی نیست
[A]
[B][M1]از ذرهٔ سرگشته، قرار تو کجاست
[M2]وی مشت غبار، اعتبار تو کجاست
[B][M1]در آمدن و بودن و رفتن مجبور
[M2]ای عاجز مضطر، اختیار تو کجاست
[A]
[B][M1]این دار فنا بلند از پستی ما است
[M2]وین سختی ناتمام از هستی ما است
[B][M1]گفتم چه گناه کرده‌ام تا هستم
[M2]یا رب چه گناه بدتر از هستی ما است
[A]
[B][M1]عرق از برگ گل انگیختنش را نگرید
[M2]آب و آتش بهم آمیختنش را نگرید
[B][M1]بخدا گر دهنش، هیچ تواند کس دید
[M2]یا اگر دید توان، پس ذقنش را نگرید
[A]
[B][M1]در باز بروی دلم از ناز نمیکرد
[M2]هر چند که در میزدم، آواز نمیکرد
[B][M1]با غیر اگر صحبت او گرم نمیبود
[M2]دل در بر من بیهده پرواز نمیکرد
[A]
[B][M1]بر کف چه نهم سبحه که زنارم شد
[M2]در بر چه کنم خرقه که سربارم شد
[B][M1]عقلم ننمود چاره و عشق بسوخت
[M2]از پیش نرفت کاری و کارم شد
[A]
[B][M1]عاشق به گدائی نه شهی میخواهد
[M2]نه لاغری و نه فربهی میخواهد
[B][M1]عاشق بمثل اگر چه روح القدس است
[M2]خود را از ننگ خود تهی میخواهد،
[A]
[B][M1]ناصح چکنی زبانم از پندم مبند
[M2]یکبار بیا ببین در آن سرو بلند
[B][M1]گر چشم ز روی او توانی برداشت
[M2]من نیز دل از غمش توانم بر کند
[A]
[B][M1]آنانکه علم به عالم تجریدند
[M2]علامهٔ دانشند و عین دیدند
[B][M1]ناکشته، تر و خشک جهان را کشتند
[M2]نادیده بد و نیک جهان را دیدند
[A]
[B][M1]در صومعه و مدرسه دیار نبود
[M2]در هر دو جهان واقف اسرار نبود
[B][M1]بودند همه لنگر آن عالم لیک
[M2]از عالم دل کسی خبردار نبود
[A]
[B][M1]ز آئینهٔ دل چو زنگ اغیار زدود
[M2]نه جامه سفید ساز و نه خرقه کبود
[B][M1]چون اهل زمان نه‌ایم در قید فنا
[M2]ما فانی مطلقیم در عین وجود
[A]
[B][M1]مجنون که تمام محو لیلی نشود
[M2]شایستهٔ انوار تجلی نشود
[B][M1]گفتی که به عشق دل تسلی گردد
[M2]عشق آن باشد که دل تسلی نشود
[A]
[B][M1]یک جرعه هر آنکه از می ما نو شد
[M2]عیب و هنر تمام عٰالم پوشد
[B][M1]ما صاف دلان کینه نداریم ز مهر
[M2]خون در دل ما ز مهر دشمن، جوشد
[A]
[B][M1]گاهیم چو مرده در کفن میسازد
[M2]گاهی از من، هزار من میسازد
[B][M1]میسوخت مرا اگر نمیسوخت دلم
[M2]این میسوزد که او بمن می‌سازد
[A]
[B][M1]گه مجنونم به دشت و کو میسازد
[M2]گه معقولم به گفتگو می‌سازد
[B][M1]گویند که نیکو نبود ساختگی
[M2]بس از چه نکوست آنچه او میسازد
[A]
[B][M1]ای رتبهٔ تاج و تخت را کرده بلند
[M2]وی گردن سرکشانت در خم کمند
[B][M1]شاهست سوار گشته بر اسب سمند
[M2]یا کرده طلوع آفتاب از الوند
[A]
[B][M1]خاکم که به هیچ کس گذارم نبود
[M2]آبم که به هیچ کس مدارم نبود
[B][M1]بادم که به هیچ جا قرارم نبود
[M2]نارم که ز سوختن کنارم نبود
[A]
[B][M1]هر چیز که پرتوی بتو در تابد
[M2]اندیشه مکن که نیک باشد یا بد
[B][M1]زنهار به جز در خرابات مکوب
[M2]کانجاست که هر که هر چه خواهد یابد
[A]
[B][M1]این خلق جهان به یکدگر کینه ورند
[M2]گویا که ز مرگ خویشتن بی‌خبرند
[B][M1]همچون دو سگ گرسنه از بهر شکم
[M2]از روی حسد بیکدگر مینگرند
[A]
[B][M1]دل جز بغمش، بهر چه در ساخته بود
[M2]خود را ز حضور دور انداخته بود
[B][M1]عشقم بسر ار سایه نینداخته بود
[M2]عقلم ز برای هیچ در باخته بود
[A]
[B][M1]تا در ره عشق پای از سر نشود
[M2]ایمان با کفر ما برابر نشود
[B][M1]تا آینه از آه منور نشود
[M2]بر روی کسی گشاده این در نشود
[A]
[B][M1]از خواری شاگرد و ز فخر استاد
[M2]صد چاک به جیب هستیم پیش افتاد
[B][M1]ز استاد بگشوم آمد اینحرف آزاد
[M2]فریاد زدانش و ز نادانی داد
[A]
[B][M1]تا گلگون اشک و چهره کاهی نشود
[M2]دل مشرق انوار الهی نشود
[B][M1]سالک که ز سر خویش واقف گردد
[M2]او عارف اسرار کماهی نشود
[A]
[B][M1]حسن عملم ز برگ کاهی پی شد
[M2]راه ازلم ز برق آهی طی شد
[B][M1]از عمر حضر نشد جز اینم معلوم
[M2]کی صبح بهر شادمانی دی شد
[A]
[B][M1]در گوش هر آنکه این صدا بنشیند
[M2]مشکل که در این طلب ز پا بنشیند
[B][M1]از بوی گلی مرغ دلم از جا شد
[M2]اکنون حیرانست کجا بنشیند
[A]
[B][M1]عشقم مجنون و هرزه‌گو میسازد
[M2]عقلم مفتی شهر او میسازد
[B][M1]گرم است میان عقل و عشقم صحبت
[M2]میسوزد این مرا که او میسازد
[A]
[B][M1]تا چند دلا تیره و تارت دارند
[M2]حیرانم من، بهر چکارت دارند
[B][M1]مانندهٔ دزدی که کشندش بردار
[M2]سر گشته درین پای چو نارت دارند
[A]
[B][M1]تا چند رضی به گیر و دارت دارند
[M2]گیرم بخزان چو نوبهارت دارند
[B][M1]بر خیز رضی سنگ گرانی موقوف
[M2]کاینده و رفته انتظارت دارند
[A]
[B][M1]ما را سر و برگ خویش و بیگانه نماند
[M2]زان افسونهٰا بغیر افسانه نماند
[B][M1]دیوانه شدم در غم ویرانهٔ خویش
[M2]افسوس که ویرانه به دیوانه نماند
[A]
[B][M1]صد شکر که یادت همه از یادم برد
[M2]وین هستی موهوم ز بنیادم برد
[B][M1]گفتم که دمی گریه کنم آهم سوخت
[M2]رفتم که دمی آه کشم بادم برد
[A]
[B][M1]در وادی معرفت نه گیر است و نه دار
[M2]کانجا همه بر هیچ نهٰادند سوار
[B][M1]رفتم که زمعرفت زنم دم، گفتا
[M2]دریا به دهان سگ مگردان مردار
[A]
[B][M1]ای آنکه ز عشق تو مرا نیست قرار
[M2]زین بیش بدست غصه خاطر مسپار
[B][M1]بر هر بد و نیک پرتو انداز چو مهر
[M2]بر ناخوش و خوش گذر تو چون باد بهار
[A]
[B][M1]تا کی ز جفای چرخ باشم من زار
[M2]جان خسته و دل شکسته خاطر افکار
[B][M1]چشمم بیدار بعکس بختم ایکاش
[M2]بختم بودی بجای چشمم بیدار
[A]
[B][M1]فریاد که سبحه در کفم شد زنار
[M2]افسوس که یار عاقبت شد اغیار
[B][M1]گفتم که بهیچ کار هرگز نایم
[M2]چیزی نبودکه او نباشد در کار
[A]
[B][M1]چون سیل که آخر بنشیند ز خروش
[M2]در مجلس اهل حال گشتیم خموش
[B][M1]گفتم بگوش آنچه نبینند به چشم
[M2]دیدیم بچشم آنچه نبینند به گوش
[A]
[B][M1]گشتیم همه روی زمین را بچراغ
[M2]مثل فرح آباد ندادند سراغ
[B][M1]داغ از فرح آباد چنانست جنان
[M2]ز اشرف فرح آباد چنان باشد داغ
[A]
[B][M1]میزند مرغ دلم پر به هوای اشرف
[M2]چونکه فردوس نباشد به صفای اشرف
[B][M1]گویند بهشت، لیک تا دید صفاش
[M2]از شرم فکند سر بپای اشرف
[A]
[B][M1]من خلد ندانم به صفای اشرف
[M2]فردوس نباشد به صفای اشرف
[B][M1]زین پیش هوای جنتم در سر بود
[M2]زین پس سر ما و خاک پای اشرف
[A]
[B][M1]هر دل که درین زمانه درویش ترک
[M2]از نیش زبان ناکسان، ریش ترک
[B][M1]خواهی که مقٰام لی مع الله یابی
[M2]گامی بنه از من و توئی پیشترک
[A]
[B][M1]تا چند زمانی و مکانی باشیم
[M2]وامانده ز پای کاروانی باشیم
[B][M1]آن روز که آب زندگانی می‌ریخت
[M2]می خواست و بال زندگانی باشیم
[A]
[B][M1]با سبحه به چپ و راست ساغر گیریم
[M2]وز ننگ ریا دین قلندر گیریم
[B][M1]چون باد به هر ناخوش و خوش در گذریم
[M2]چون شعله بهر خار خسی درگیریم
[A]
[B][M1]ما دیدن عیش تو مدام انگاریم
[M2]زهر غم تو لذت کام انگاریم
[B][M1]ما آب خضر بی تو حرام انگاریم
[M2]یا زلف و رخ تو، صبح و شام انگاریم
[A]
[B][M1]هر چند که پوشیده ترم، عورترم
[M2]هر چند که نزدیک‌ترم، دورترم
[B][M1]سبحان اللّه در آن جمال از حیرت
[M2]هر چند که بیننده‌ترم، کورترم
[A]
[B][M1]آنی که به فکر در نیائی چکنم؟
[M2]از فکر به ذکر در نیٰائی چکنم
[B][M1]نی‌نی غلطم فکر چه و ذکر کدام
[M2]این معنی گو، اگر نیٰائی چکنم
[A]
[B][M1]چون نام لب تو سرو چالاک بریم
[M2]رنگ از رخ آب زندگی پاک بریم
[B][M1]دادیم بباد بر تمنای تو عُمر
[M2]مگذار که حسرت تو بر خاک بریم
[A]
[B][M1]زاهد مستیم و بی‌ریا میرقصیم
[M2]نه چون تو به تسبیح و ردا میرقصیم
[B][M1]یکذره چو از هوای او خالی نیست
[M2]چون ذره شدیم ودر هوا میرقصیم
[A]
[B][M1]تا کی غم طیلسان و اطلس بخوریم
[M2]بازیم، کجا طعمه کرکس بخوریم
[B][M1]روشن دیدیم روی بی‌رنگی را
[M2]دیگر به چه رنگ، بازی از کس بخوریم
[A]
[B][M1]تا چند بساط شادی و غم گیریم
[M2]راه و روش مردم عالم گیریم
[B][M1]کو زلف مشوشی که در هم پاشیم
[M2]کو شعلهٔ آتشی که در هم گیریم
[A]
[B][M1]چون شعله به هیچ همدمی دم نزدیم
[M2]کز سوز دل آتشی به عٰالم نزدیم
[B][M1]داغ دل خود به هیچکس ننمودیم
[M2]کارایش روزگار بر هم نزدیم
[A]
[B][M1]چون اهل ریا چو ربنا در گیریم
[M2]درویشی ما بسی که ساغر گیریم
[B][M1]گاهی دم خود بسالها، دربازیم
[M2]گاهی به دمی ملک سکندر گیریم
[A]
[B][M1]صد شکر که آشفته سر و دستارم
[M2]بر گشته ز دوست خلوت و بازارم
[B][M1]حاصل که رسیده تا بجائی کارم
[M2]کزیاد رود اگر بیادش آرم
[A]
[B][M1]ما ناب گلابیم، گل آلود نه‌ایم
[M2]یا همچو چراغ تیره در دود نه‌ایم
[B][M1]با اینهمه بود، غیر نابود نه‌ایم
[M2]در عین وجود هیچ موجود نه‌ایم
[A]
[B][M1]یک کوچه شده‌است خلوت و بازارم
[M2]یکسان گشته‌است اندک و بسیارم
[B][M1]یک ره گشتیم با دو عالم زان رو
[M2]یکرنگ شده است سبحه و زنارم
[A]
[B][M1]بر سر چو کلاه عاشقی افرازم
[M2]سر بازیهٰا تمام بازی سازم
[B][M1]یکذره غم درون، برون ار فکنم
[M2]غمهٰای جهان تمام، شادی سازم
[A]
[B][M1]ای یافته هر چه خواسته از یزدان
[M2]اسکندر و مهدی و سلیمان زمان
[B][M1]ای آنکه ز شٰان، میر در گاه تو را
[M2]قیصر، قیصر خواند و خاقان، خاقان
[A]
[B][M1]صد شکر که نیستم من از بی‌خبران
[M2]گه مست ز وصلم و گهی از هجران
[B][M1]دانشمندان تمام گریٰان بر من
[M2]خندان من دیوانه به دانشمندان
[A]
[B][M1]نی در غم فرزند و زن و خویشم من
[M2]نی خویش به قید مذهب و کیشم من
[B][M1]رفتم که حساب خود کنم هیچ نبود
[M2]شاید اگر از هیچ نیندیشم من
[A]
[B][M1]ای تخت تجمل تو بر علیین
[M2]افتاده ز جای آنچنان، جای چنین
[B][M1]نه راه پس و نه راه پیشت باشد
[M2]بگذار ز خجلت و فرو شو بزمین
[A]
[B][M1]آنانکه جمال غیب دیدند همه
[M2]رفتند و به عیش آرمیدند همه
[B][M1]یک حرف ز مدعا نگفتند بکس
[M2]با آنگه به مدعی رسیدند همه
[A]
[B][M1]لیلی خواهی به تربت مجنون شو
[M2]لؤلؤ خواهی به لجه جیحون شو
[B][M1]گفتی که برون شوم بی‌معرفتی
[M2]با خود چه شوی، برو ز خود بیرون شو
[A]
[B][M1]ای پادشه مملکت آگاهی
[M2]در زیر نگین تو را، ز مه تا ماهی
[B][M1]باختم رسل چسان رسالت شد ختم
[M2]ختم است چنان، بحضرت تو شاهی
[A]
[B][M1]تا در ره دوست سر ز پا میدانی
[M2]نه مبدأ خود، نه منتها میدانی
[B][M1]در عالم آشنائی ای بیگانه
[M2]تا بیگانه ز آشنا میدانی
[A]
[B][M1]تا جانب دوست رو ز هر سو نکنی
[M2]از گلبن تحقیق گلی بو نکنی
[B][M1]چون جانب دوست رو نهی هر جا هست
[M2]ز نهار بجانب دگر رو نکنی
[A]
[B][M1]گر بوئی از آن زلف معنبر یابی
[M2]مشکل که دگر پای خود از سر یابی
[B][M1]از خجلت دانائی خود آب شوی
[M2]گر لذت نادانی ما دریابی
[A]
[B][M1]در صومعه و مدرسه گشتیم بسی
[M2]در دهر نبود، هیچ فریادرسی
[B][M1]رندی ز کجا و زهد و سالوس کجا
[M2]دین و دنیا بهم ندیده است کسی
[A]
[B][M1]صد حیف ایدل که مرد دیدار نه‌ای
[M2]واقف به تجلیات اسرار نه‌ای
[B][M1]قانع به همینی که دو چشمت باز است
[M2]خرگوش صفت، و لیک بیدار نه‌ای
[A]
[B][M1]ای آنکه ز نام خود بتنگ آمده‌ای
[M2]یک گام نرفته سر به سنگ آمده‌ای
[B][M1]عارت بادا که ننگ، دارد ز تو عار
[M2]عارت بادا که ننگ ننگ آمده‌ای
[A]
[B][M1]عُمرم همه صرف شد در این خونخواری
[M2]تا در صف محشرم چه بر سر آری
[B][M1]یک نام مقدست اگر قهار است
[M2]در لطف هزار نام دیگر داری
[A]
[B][M1]ای آنکه نباشدم بتو دسترسی
[M2]بی یاد تو بر نیٰارم از دل نفسی
[B][M1]وصل تو کجا و همچو من هیچکسی
[M2]روح القدسی نیٰاید از هر مگسی
[A]
[B][M1]در مهد هوی غنوده‌ای معذوری
[M2]دیده نه چو ما گشوده‌ای معذوری
[B][M1]دل زین عالم نمیتوانی بر کند
[M2]در عالم دل نبوده‌ای معذوری
[A]
[B][M1]تا دست به سبحه میزنی زناری
[M2]تا روی به دوست مسکینی دیداری
[B][M1]دیریست که در طواف بیت اللهی
[M2]غیری تا در توهم اغیاری
[A]
[B][M1]ای آنکه همیشه مست جام هوسی
[M2]بی رنج درین راه بجٰائی نرسی
[B][M1]نوشی خون از چه زنی نیش به دل
[M2]کم نتوان بود در جهٰان از مگسی
[A]
[B][M1]ای آنکه به دل تخم امل را کشتی
[M2]بگذر ز همه که خود بخواهی هشتی
[B][M1]تا ذره‌ای از نام و نشانت بر جاست
[M2]آویختی و سوختی و برگشتی
[A]
[B][M1]تا در غم نوشیدنی و خوردنی‌ای
[M2]هرگز مبر این گمٰان که جان بردنی‌ای
[B][M1]تا کی خور و خواب زندگانی داری
[M2]این است اگر زندگیت مردنی‌ای
[A]
[B][M1]از دوری راه تا بکی آه کنی
[M2]منزل نشناسی و همین آه کنی
[B][M1]یا رب چه شود که بر سر هستی خود
[M2]یک گام نهی و قصه کوتاه کنی
[A]
[B][M1]لعل میگون و چشم فتان داری
[M2]کاکل آشفته، مو پریشان داری
[B][M1]از بسکه بحسن ناز و طوفان داری
[M2]هر سو هر دم هزار قربان داری
[A]
[B][M1]تا کی ز جهان پرگزند اندیشی
[M2]تا چند ز جان مستمند اندیشی
[B][M1]این کز تو توان ستد همین کالبد است
[M2]در مزبله گو مباش چند اندیشی
[END]