[START][A]
[B][M1]بسم الله الرحمن الرحیم
[M2]هست صلای سر خوان کریم
[B][M1]بشنو ای گوش بر فسانه عشق
[M2]از صریر قلم ترانه عشق
[B][M1]قلم اینک چو نی به لحن صریر
[M2]قصه عشق می کند تقریر
[B][M1]عشق مفتاح مخزن جود است
[M2]هر چه بینی به عشق موجود است
[B][M1]هیچ جنسی ز سافل و عالی
[M2]نیست از عشق و حکم آن خالی
[B][M1]حق چو بر خویشتن تجلی کرد
[M2]یافت خود را در آن تجلی فرد
[B][M1]دید ذاتی به وصف های کمال
[M2]متصف در حریم عز و جلال
[B][M1]وصف های همیشه لازم ذات
[M2]کسب کرده ز وی بقا و ثبات
[B][M1]هر چه دارد ز نام غیر نشان
[M2]نیست دخلش در اتصاف به آن
[B][M1]چون وجوب وجود و قدس قدم
[M2]بی نیازی ز عالم و آدم
[B][M1]آن که دارد ز علم و دانش کام
[M2]نهد آن را کمال ذاتی نام
[B][M1]لیک در ضمن آن کمال دگر
[M2]دید موقوف بر ظهور اثر
[B][M1]پیش اهل شعور و دانایی
[M2]لقب آن کمال اسمایی
[B][M1]وان ظهور حق است در اطوار
[M2]مختلف در خصایص و آثار
[B][M1]بس شهود تطورات ظهور
[M2]کش به آنها بود شعور و حضور
[B][M1]وین ظهور و شهود را دانا
[M2]می شمارد جلا و استجلا
[B][M1]آمدن در صور کمال جلاست
[M2]دیدن آن کمال استجلاست
[B][M1]حق چو حسن کمال اسما دید
[M2]آنچنانش نهفته نپسندید
[B][M1]خواست اظهار آن کمال کند
[M2]عرض آن حسن و آن جمال کند
[B][M1]خواست تا در مجالی اعیان
[M2]سر مستور او رسد به عیان
[B][M1]چون ز حق یافت انبعاث این خواست
[M2]فتنه عشق و عاشقی برخاست
[B][M1]هست با نیست عشق در پیوست
[M2]نیست زان عشق نقش هستی بست
[B][M1]نیست چون فیض نور هستی یافت
[M2]روی همت به منبع آن تافت
[B][M1]سایه و آفتاب را با هم
[M2]نسبت جذب عشق شد محکم
[A]
[B][M1]عشق هر چند بین بین آمد
[M2]میل و جذبی ز جانبین آمد
[B][M1]لیک عشق حق است اصل در آن
[M2]پرتو آن فتاده بر دگران
[B][M1]تا بر اهل طلب خدای مجید
[M2]متجلی نشد به اسم مرید
[B][M1]به ارادت نشد کسی موصوف
[M2]به محبت نشد کسی معروف
[B][M1]ذات حق با همه صفات به هم
[M2]جز وجوب وجود و نعت قدم
[B][M1]در حقیقت باسرها ساریست
[M2]در مجاری جسم و جان جاریست
[B][M1]لیک پرده ز روی خود نگشاد
[M2]هیچ جا جز به قدر استعداد
[B][M1]آن یکی مستعد دانایی
[M2]وان دگر قابل توانایی
[B][M1]علم و دانش ازان یکی زد سر
[M2]فعل و قدرت نمود ازان دیگر
[B][M1]شد یکی مظهر ارادت و خواست
[M2]شیوه عاشقی ازو برخاست
[B][M1]تافت بر وی جمال عز قدم
[M2]در ره عاشقی نهاد قدم
[A]
[B][M1]از ملایک جماعتی هستند
[M2]کز می عشق جاودان مستند
[B][M1]نی ز خود نی ز خلقشان خبری
[M2]نی به خود نی به خلقشان نظری
[B][M1]برده از خلق در وجود سبق
[M2]در شهود حق اند مستغرق
[B][M1]عارفانی که راه دین پویند
[M2]نام ایشان مهیمین گویند
[B][M1]ز آدمیزاده نیز بسیارند
[M2]که ازین شیوه بهره ای دارند
[B][M1]جسم شان در مجاهدت قایم
[M2]جان شان در مشاهدت هایم
[B][M1]در بریده ز دنیی و عقبی
[M2]کرده از هر دو روی در مولی
[A]
[B][M1]بحر بس ژرف و یم بس طامی
[M2]قطب حق بایزید بسطامی
[B][M1]بود روزی به بادیه گذران
[M2]دید فرسوده کله ای و بر آن
[B][M1]آیتی ثبت بود کش معنی
[M2]بود خسران دنیی و عقبی
[B][M1]چون بر آن سر نوشته را نگریست
[M2]بوسه ها زد بر آن و زار گریست
[B][M1]کین سر صوفیی ست افتاده
[M2]دو جهان را برای حق داده
[B][M1]برگزیده زیان هر دو سرای
[M2]تا بود سودش از میانه خدای
[B][M1]ای خوش آن کس که شد پی این سود
[M2]به زیانکاری جهان خوشنود
[B][M1]از دو عالم همین خدا طلبید
[M2]دو جهان داد و یک خدای خرید
[B][M1]هر چه بودش ز جنس دنیی و دین
[M2]باخت در عشق حق خلیل آیین
[A]
[B][M1]چون خلیل الله آن امام کرام
[M2]یافت از حق مواید انعام
[B][M1]افسر دولتش نهاد به سر
[M2]خلعت خلتش فکند به بر
[B][M1]شد پی رهروان صاحبدل
[M2]بر دل پاک او صحف نازل
[B][M1]کثرت مالش از عدد بگذشت
[M2]رمه و گله اش ز حد بگذشت
[B][M1]کوه و در پر مواشی نعمش
[M2]شهر و ده پر حواشی خدمش
[B][M1]لیک با این همه نمی آسود
[M2]پی کسب رضای حق می بود
[B][M1]روز بودی به شغل مهمانی
[M2]شب در اندیشه خدا خوانی
[B][M1]در مقام مجاهدت قایم
[M2]در عبادت قدم زدی دایم
[B][M1]حال او را چو قدسیان دیدند
[M2]جز به میزان ظن نسنجیدند
[B][M1]می ز پیمانه گمان خوردند
[M2]ظن به حال وی آنچنان بردند
[B][M1]کان همه جد و جهد دمبدمش
[M2]نیست جز در مقابل نعمش
[B][M1]عشق نعمت زده ست ره بر وی
[M2]عشق منعم نبرده سویی پی
[B][M1]عشق فعلیست آن و اسمایی
[M2]نیست از عشق ذات شیدایی
[B][M1]عشق کان منتشی نه از ذات است
[M2]هدف تیرهای آفات است
[B][M1]فعل معشوق وصف او به مثل
[M2]چون به اضداد خود شوند بدل
[B][M1]عاشقان را فسرده گردد دل
[M2]گرمی عشقشان شود زایل
[B][M1]ور بود عشق منبعث از ذات
[M2]باشد آن عشق را بقا و ثبات
[B][M1]ذات با هر صفت شود پیدا
[M2]عاشق از عشق آن بود شیدا
[B][M1]گر رضا باشد آن صفت ور قهر
[M2]جان عاشق ز هر دو یابد بهر
[A]
[B][M1]حق چو آن وهم و آن گمان دانست
[M2]چاره آن در امتحان دانست
[B][M1]بهر نقد خلیل خواست محک
[M2]داد فرمان که فرقه ای ز ملک
[B][M1]خلعت از صورت بشر کردند
[M2]سبحه گویان بر او گذر کردند
[B][M1]بانگ تسبیح و نعره تهلیل
[M2]بر گرفتند در جوار خلیل
[B][M1]زان نوای و صدای جان افزای
[M2]عقل و هوش خلیل رفت از جای
[B][M1]نام جانان شنید و جان افشاند
[M2]آستین بر همه جهان افشاند
[B][M1]ای خوش آن نغمه های دردآمیز
[M2]که بود ذوق بخش و شورانگیز
[B][M1]بر کند عقل را ز بیخ و ز بن
[M2]نو کند در درونه عشق کهن
[B][M1]چون شدند آن گروه سبحه سرای
[M2]خامش از سبحه های هوش ربای
[B][M1]با خود آمد خلیل و داد آواز
[M2]کین نوا را ز نو کنید آغاز
[B][M1]جان من از سماع ناشده سیر
[M2]بر خموشی چرا شدید دلیر
[B][M1]حالت صوفیان نگشته تمام
[M2]بر مغنی بود سکوت حرام
[B][M1]نیست در مذهب مسلمانی
[M2]جز به اتمام ذبح قربانی
[B][M1]مرغ را کز کف تو دانه کش است
[M2]نیم بسمل رها کنی نه خوش است
[B][M1]یا مکن قصد هیچ جانداری
[M2]یا چو کشتی تمام کش باری
[B][M1]نیم کشته نه مرده نی زنده ست
[M2]جان عاشق به آن نه ارزنده ست
[B][M1]حال اهل ضلال در عقبی
[M2]لایموت آمده ست و لا یحیی
[B][M1]قدسیان گوهر ادب سفتند
[M2]در جواب خلیل حق گفتند
[B][M1]تا کی این ذکر رایگان گوییم
[M2]کار کردیم مزد آن جوییم
[B][M1]کار بی مزد هیچ کس نکند
[M2]مزد دیده ز کار بس نکند
[B][M1]کار خواهی به مزد بگشا دست
[M2]گره از کار مزد بگشاده ست
[B][M1]زانچه دارم ز مال گفت و عقار
[M2]می کنم بر شما دو دانگ نثار
[B][M1]بار دیگر کنید بهر خدا
[M2]این نوای طرب فزای ادا
[B][M1]بر بیان بلیغ و لفظ فصیح
[M2]برگرفتند قدسیان تسبیح
[B][M1]بانگ قدوس و نعره سبوح
[M2]شد براهیم را مهیج روح
[B][M1]دل و جانش در اهتزاز آمد
[M2]وجد و حال گذشته باز آمد
[B][M1]وجد و حالی چنانکه هست محال
[M2]درک آن پیش عقل و وهم و خیال
[B][M1]بلکه نارسته از خیال و گمان
[M2]نیست ادراک آن تو را امکان
[B][M1]قدسیان باز لب فرو بستند
[M2]زان صدا و خموش بنشستند
[B][M1]بانگ برداشت آن ستوده سیر
[M2]که فدا می کنم دو دانگ دگر
[B][M1]باز این ذکر را اعاده کنید
[M2]شورش و وجد من زیاده کنید
[B][M1]جان من ماهی است و ذکر حق آب
[M2]صبر ماهی از آب نیست صواب
[B][M1]ماهی از آب صبر نتواند
[M2]ور کند صبر زنده کی ماند
[B][M1]هر چه از آب بر کنار بود
[M2]آن نه ماهی که سوسمار بود
[B][M1]سوسمار است زیر ریگ روان
[M2]ماهیش می برند خلق گمان
[B][M1]سبحه خوانان که مزد جوی شدند
[M2]مزد دیدند و سبحه گوی شدند
[B][M1]های و هویی فکند در ملکوت
[M2]ذکر ذوالکبریاء و الجبروت
[B][M1]شد خلیل از سماع آن بی خویش
[M2]ساخت طی پرده وجود از پیش
[B][M1]کرد بر خود لباس هستی شق
[M2]سر برون زد ز جیب هستی حق
[B][M1]چون دگر باره زمره ملکوت
[M2]بر لب خود زدند مهر سکوت
[B][M1]ناله شوق برگرفت خلیل
[M2]کانچه دارم من از کثیر و قلیل
[B][M1]جمله را می کنم فدای شما
[M2]تا ز هم نگسلد نوای شما
[B][M1]منشینید ازین سرود خموش
[M2]که شدم در سماع آن همه گوش
[B][M1]باز آغاز آن نوا کردند
[M2]ورد تسبیح خود ادا کردند
[B][M1]شد خلیل از نوای ایشان مست
[M2]داد یکبارگی عنان از دست
[B][M1]وقت خوش یافت زان ترانه خوش
[M2]دست همت فشاند صوفی وش
[B][M1]هر چه بودش ز ملک و مال پسند
[M2]جمله در پای مطربان افکند
[B][M1]در سماعی که در وی از سر ذوق
[M2]نفشاند حریق شعله شوق
[B][M1]بر خود و خلق آستین وداع
[M2]گرد خود گشتن است و آن نه سماع
[B][M1]ز آتش امتحان چو ابراهیم
[M2]خالص آمد چو زر ناب و سلیم
[B][M1]قدسیان پیش او شدند عیان
[M2]که رسولیم از خدای جهان
[B][M1]آدمی نیستیم ما ملکیم
[M2]نقد پنهانی تو را محکیم
[B][M1]آمده بهر امتحان توییم
[M2]ناقد مخزن نهان توییم
[B][M1]لله الحمد کامدی به شمار
[M2]چون زر ده دهی تمام عیار
[B][M1]تو خلیلی و در تو عشق خدای
[M2]متخلل شده ز سر تا پای
[B][M1]جزو جزو تو از قدم تا فرق
[M2]گشته در خلت و محبت غرق
[B][M1]بنده منعمی نه بند نعم
[M2]از فوات نعم تو را چه الم
[B][M1]گر نعم فی المثل نقم گردد
[M2]نیست عشق تو آن که کم گردد
[B][M1]چون دلت از خدای نشکیبد
[M2]تاج خلت همین تو را زیبد
[B][M1]هر گمانی که داشتیم تو را
[M2]گشت روشن که سهو بود و خطا
[B][M1]عشق تو ذاتی است نه عرضی
[M2]گشته صافی ز شوب هر غرضی
[B][M1]عشق چون بر جمال ذات بود
[M2]حاش لله که بی ثبات بود
[A]
[B][M1]یا بود عشق منتشی از ذات
[M2]یا بود منبعث ز حسن صفات
[B][M1]یا ز افعال یا ز آثارش
[M2]می شمر منحصر درین چارش
[B][M1]عشق ذات آن بود که باشد دل
[M2]سوی حق خالی از غرض مایل
[B][M1]باز یابد ز خویشتن طلبی
[M2]که نباشد معینش سببی
[B][M1]کششی خیزد از درونه جان
[M2]که عبارت ازان کشش نتوان
[B][M1]هم عبارت ازان بود کوتاه
[M2]هم اشارت در آن بود گمراه
[B][M1]گر بپرسی که کیست محبوبیت
[M2]زین تک و پوی چیست مطلوبت
[B][M1]خوابت از چشم اشکبار که برد
[M2]صبرت از جان بیقرار که برد
[B][M1]رو به ره داشت جان آگاهت
[M2]چون فتادی ز ره که زد راهت
[B][M1]در جواب سؤال ماند لال
[M2]دم نیارد زد از حقیقت حال
[B][M1]هر چه بر خاطرش شود ظاهر
[M2]باشد از حسب حال او قاصر
[A]
[B][M1]داشت شاهی بر انس و جان غالب
[M2]دختری بلکه اختری ثاقب
[B][M1]از قضا روزی آن یگانه عصر
[M2]سر فرو کرد از کرانه قصر
[B][M1]حبشی زاده ای بدید از دور
[M2]دلربا همچو خال چهره حور
[B][M1]قامت آن سیاه چرده روان
[M2]چون الف کرد منزلش در جان
[B][M1]با سواد رخ و جبین و عذار
[M2]ساخت جا در دلش سویداوار
[B][M1]ماندش آن صورت پسندیده
[M2]چون سیاهی دیده در دیده
[B][M1]گر چه او بد سمر به ماه وشی
[M2]سوخت جانش به داغ آن حبشی
[B][M1]عجب افسانه ای و خوش لاغی
[M2]که زند بر تذرو ره زاغی
[B][M1]لیکن اینها ز عشق نیست شگفت
[M2]خود چه گل کان ز باغ او نشگفت
[B][M1]عشق در بند حسن و احسان است
[M2]عشق بنده ست و حسن سلطان است
[B][M1]هر کجا حسن می نماید روی
[M2]می نهد سر به سجده عشق آن سوی
[B][M1]حسن بود آنکه در لباس ایاز
[M2]خواند محمود را به کوی نیاز
[B][M1]حسن بود آن به کسوت لیلی
[M2]قیس را داده سوی خود میلی
[B][M1]حسن بود آن ز صورت عذار
[M2]عذر وامق نهاده بر صحرا
[B][M1]حسن بود آن کزان سیاه نمود
[M2]که ازان ماه صبر و دین بربود
[B][M1]صبر و دین چیست آن ستوده غلام
[M2]برد ازان ماه هر چه داشت تمام
[B][M1]هر چه از جنس هستی اش در دست
[M2]دید برد و به جای آن بنشست
[B][M1]یکسر از رنج خویشتن برهید
[M2]غیر معشوق خویش هیچ ندید
[B][M1]حبذا عاشقی که رست از خویش
[M2]هر چه جز دوست برگرفت از پیش
[B][M1]یکدل و یک جهت شد و یکروی
[M2]روی همت بتافت از همه سوی
[B][M1]دوست دانست و دوست دید و شنید
[M2]هر چه جز دوست دید ازان ببرید
[B][M1]دختر القصه ماند بی خور و خواب
[M2]دل پر آتش ز عشق و دیده پر آب
[B][M1]لب فرو بست از پرستاران
[M2]مهر بگسست از وفاداران
[B][M1]پشت بر بزم و عیش و شادی کرد
[M2]رو به دیوار نامرادی کرد
[B][M1]همه حیران کار او ماندند
[M2]سخن از کار و بار او راندند
[B][M1]آن یکی گفت راه او زد دیو
[M2]ساخت دیوانه اش به حیله و ریو
[B][M1]وان دگر گفت با پری شد یار
[M2]کارش از یاری پری شد زار
[B][M1]وان دگر گفت خوبیی به تمام
[M2]داشت، چشمش رسید از ایام
[B][M1]وان دگر گفت هیچ از اینها نیست
[M2]آفتش غیر عشق و سودا نیست
[B][M1]دلبری دیده دل به او داده
[M2]وز غمش در کشاکش افتاده
[B][M1]بود با او همیشه یک دایه
[M2]از فسون و فسانه پر مایه
[B][M1]گنده پیری که تا جوان بوده
[M2]هدف تیر این و آن بوده
[B][M1]زده بعد از جوانی گذران
[M2]دست در کارسازی دگران
[B][M1]چون لبش در فسون بجنبیدی
[M2]بر خود افسونگران بلرزیدی
[B][M1]ور زبان در فسانه بگشادی
[M2]مالش صد فسانه خوان دادی
[B][M1]گر چه از بهر سبحه داشت به فن
[M2]مهره ای چند کرده در گردن
[B][M1]بود چون سبحه اش به زخم درشت
[M2]خرد به مهره های گردن و پشت
[B][M1]ور چه می کرد نفس حیله گرش
[M2]وصله وصله مرقعی به برش
[B][M1]بود اولی ز دهر خونخواره
[M2]چون مرقع تنش به صد پاره
[B][M1]دایه چون حال دختر آنسان دید
[M2]بر وی آن درد و رنج نپسندید
[B][M1]پیش دختر نشست کای فرزند
[M2]که بود با تو روح را پیوند
[B][M1]حق چو نشو و نمای سرو تو جست
[M2]بر کنار منش نشاند نخست
[B][M1]لب تو کاینچنین شکر شکن است
[M2]پرورش یافته ز شیر من است
[B][M1]ابرویت را به وسمه پیوسته
[M2]نقش نو کلک صنع من بسته
[B][M1]تا نکردم به سرمه دست دراز
[M2]بود چشمت تهی ز سرمه ناز
[B][M1]بود روشن رخت چو صبح دوم
[M2]در شب تار موی مشکین گم
[B][M1]تا نبستم نغوله موی تو را
[M2]کس ندید آشکار روی تو را
[B][M1]هر شب از بهر خواب تا به سحر
[M2]از حریرت فکنده ام بستر
[B][M1]چون شده سیر نرگس تو ز خواب
[M2]گل روی تو شسته ام به گلاب
[B][M1]حق خدمت بسی گزارده شد
[M2]تا هلال تو ماه چارده شد
[B][M1]بار دیگر مکن ز رنج و ملال
[M2]بدل این ماه چارده به هلال
[B][M1]محنت روزگار نابرده
[M2]گل رویت چراست پژمرده
[B][M1]بود مقصود دل ز قد تو راست
[M2]این زمان قد تو خمیده چراست
[B][M1]دیده عمری به روی تو خوش زیست
[M2]این چنین زلف تو مشوش چیست
[B][M1]حال خود بازگو چه حال است این
[M2]اثر خواب یا خیال است این
[B][M1]یا به بیداریت کسی زد راه
[M2]وز تو بربود صبر و دل ناگاه
[B][M1]مهر خاموشی از لبت بگشای
[M2]سوی آن رهزنم رهی بنمای
[B][M1]گر بود همچو مه بر اوج بلند
[M2]آرم او را فرو به خم کمند
[B][M1]ور چو ماهی بود به بحر درون
[M2]کنم او را به مکر و حیله برون
[B][M1]چون فسون و فریب بندم کار
[M2]خواهد از کار من فلک زنهار
[B][M1]گر بود زاهدی به خود مغرور
[M2]یا حکیمی ز خود پرستی دور
[B][M1]آن به زهد از فسون من نرهد
[M2]وین به جهد از فریب من نجهد
[B][M1]دختر از دایه آن فسون چو شنید
[M2]بهتر از راست هیچ چاره ندید
[B][M1]نام و ناموس را به گوشه نهاد
[M2]پرده از روی کار خود بگشاد
[B][M1]حال خود آنچنان که واقع بود
[M2]بی تکلف به دایه باز نمود
[B][M1]دایه گفتا کفایت این کار
[M2]بکنم دل ز غصه فارغ دار
[B][M1]بنهم در کنار کام تو را
[M2]دور دارم ز عار نام تو را
[B][M1]این سخن عرضه کرد بی کم و کاست
[M2]بهر موعود خویشتن برخاست
[B][M1]سینه سوزان ز داغ آن حبشی
[M2]کرد هر جا سراغ آن حبشی
[B][M1]عاقبت یافت منزل او را
[M2]دید موزون شمایل او را
[B][M1]کرد با او به دوستی پیوند
[M2]شد یکی مادر و دگر فرزند
[B][M1]خانه خویشتن نشانش داد
[M2]راه آمد شدن بر او بگشاد
[B][M1]هیچ شامی نبودی و سحری
[M2]که نکردی به سوی او گذری
[B][M1]یک شب او را به پیش خویش نشاند
[M2]بر وی از بهر خواب افسون خواند
[B][M1]آنچنان خفت بر سر بستر
[M2]که نماندش ز حال خویش خبر
[B][M1]گر به دندان کسی لبش کندی
[M2]چین در ابروی خود نیفکندی
[B][M1]ور دو صد نیش، پای کرده دراز
[M2]نکشیدی به جانب خود باز
[B][M1]خواب او را چو دایه دید گران
[M2]بست در پشت خادمیش روان
[B][M1]برد چون تنگ مشک یا عنبر
[M2]یکسر او را به خانه دختر
[B][M1]نیکبختا کسی که رفت به خواب
[M2]چشم حس بست ازین جهان خراب
[B][M1]جذب معشوق گشت حامل او
[M2]برد تا پیشگاه محمل او
[B][M1]شبروان رنج بین و محنت کش
[M2]واو به صدر وصال خرم و خوش
[A]
[B][M1]داد ذوالنون به بایزید پیام
[M2]کای گرفته به خواب خوش آرام
[B][M1]سر برآور که وقت بیگه گشت
[M2]پای در نه که کاروان بگذشت
[B][M1]بایزیدش جواب داد که مرد
[M2]آن بود در سرای صلح و نبرد
[B][M1]که رود شب به خواب از همه پیش
[M2]بامدادان رسد به منزل خویش
[B][M1]سر به بالین نهد به فرقت یار
[M2]صبحدم پیش او شود بیدار
[B][M1]لیک در مجمع طلبکاران
[M2]باشد این خواب خواب بیداران
[B][M1]هر که عمری ز خواب دیده نبست
[M2]ندهد این خواب یکدم او را دست
[A]
[B][M1]شاه کرمانی آن مطیع مطاع
[M2]که به میدان عشق بود شجاع
[B][M1]هر شبی دیده پر نمک کردی
[M2]جگر خود به آن نمک خوردی
[B][M1]ساختی آب دیده را نمک آب
[M2]پاک شستی ز دیده سرمه خواب
[B][M1]بعد عمری که چشم او نغنود
[M2]یک شبی خواب راحتش بربود
[B][M1]روی جانان به خواب دید آن شب
[M2]میوه وصل یار چید آن شب
[B][M1]تخم بی خوابش رسید به بر
[M2]آمدش بر جمال یار نظر
[B][M1]گر به بی خوابیش نبودی خوی
[M2]به وی این خواب کی نمودی روی
[B][M1]چون به مقصود خود ز خواب رسید
[M2]هیچ مقصود به ز خواب ندید
[B][M1]بعد ازان چون زدی به راهی گام
[M2]یا گرفتی به منزلی آرام
[B][M1]داشتی بالشی قرین با خویش
[M2]که گرش آمدی مجالی پیش
[B][M1]زیر پهلو ز خار و خس رفتی
[M2]سر به بالین نهادی و خفتی
[B][M1]خوش بود خواب های بیداران
[M2]خوش بود کارهای بیکاران
[B][M1]دیده مشغول خواب و دل بیدار
[M2]دست فارغ ز کار و دل در کار
[B][M1]یار بر چشم سر چو گشت عیان
[M2]گر بود بسته چشم سر چه زیان
[B][M1]ور بود چشم سر ازو مسدود
[M2]گر بود چشم سر گشاده چه سود
[A]
[B][M1]باز گردم به قصه دختر
[M2]که شدش خون ز انتظار جگر
[B][M1]یار خفته به خواب و او بیدار
[M2]چون شود از وصال برخوردار
[B][M1]دایه را گفت خواب او بگشای
[M2]زنگ حرمان ز خاطرم بزدای
[B][M1]خفته مرده ست و عشق با مرده
[M2]نیست جز کار جان افسرده
[B][M1]چشم او فارغ از کرشمه ناز
[M2]گوش او بی خبر ز عرض نیاز
[B][M1]نه زبانش به نطق گوهر ریز
[M2]نه دهانش ز خنده شورانگیز
[B][M1]قامت او که سرو آزاد است
[M2]بر زمین همچو سایه افتاده ست
[B][M1]من ازین سایه سایه دار شدم
[M2]بی خور و خواب سایه وار شدم
[B][M1]کار با سایه کس نساخته است
[M2]عشق با سایه کس نباخته است
[B][M1]دایه لب در فسون بجنبانید
[M2]حال او از فسون بگردانید
[B][M1]خواب او شد بدل به بیداری
[M2]مستی اش منقلب به هشیاری
[B][M1]سرو آزادش از زمین برخاست
[M2]چون چمن صحن خانه را آراست
[B][M1]لب لعلش گشاد بار دگر
[M2]قفل مرجان ز حقه گوهر
[B][M1]کرد چشمش به روی مردم باز
[M2]در رحمت که کرده بود فراز
[B][M1]خانه ای دید همچو قصر بهشت
[M2]پس و پیشش بتان حور سرشت
[B][M1]در میانشان یکی به مسند ناز
[M2]خوش نشسته ز دیگران ممتاز
[B][M1]از همه در جلال و جاه فره
[M2]وز همه در جمال و خوبی به
[B][M1]همه پیشش به خدمت استاده
[M2]داد خدمتگذاریش داده
[B][M1]واو نشسته به خرمی و خوشی
[M2]چشم و دل کرده وقف بر حبشی
[B][M1]حبشی نیز روی او می دید
[M2]دمبدم چشم خود همی مالید
[B][M1]کان مبادا خیال و خواب بود
[M2]آب پندارد و سراب بود
[B][M1]تا دم صبح در کشاکش بود
[M2]گاه خوش بود و گاه ناخوش بود
[B][M1]خوشیش آنکه در چنان جایی
[M2]فارغ از وحشتی و غوغایی
[B][M1]دید چیزی که هیچ چشم ندید
[M2]هیچ گوشی حدیث آن نشنید
[B][M1]بلکه بر خاطر کسی نگذشت
[M2]در دل هیچ آفریده نگشت
[B][M1]ناخوشی آنکه آن جمال و وصال
[M2]بود در معرض فنا و زوال
[B][M1]دیدکان راحتی که روی نمود
[M2]بی غم و محنتی نخواهد بود
[B][M1]آری آری درین سرای سپنج
[M2]با هم آمیخته است راحت و رنج
[B][M1]مرغ زیرک چو در زمین بیند
[M2]دانه را دام در کمین بیند
[B][M1]یک زمانی به حزم کار کند
[M2]صبر از دانه اختیار کند
[B][M1]تا دگر مرغکان غفلت کیش
[M2]سوی دانه روند از وی پیش
[B][M1]گر نیاید گزندشان از دام
[M2]کند او نیز سوی دانه خرام
[B][M1]ور رسدشان ز دانه رنج و ملال
[M2]رو نهد در گریز فارغ بال
[B][M1]ما درین دامگاه خونخواره
[M2]کم ازان مرغکیم صد باره
[B][M1]هیچ از آسیب دام نهراسیم
[M2]بلکه دانه ز دام نشناسیم
[B][M1]دام بینم و دانه پنداریم
[M2]دام را جز فسانه نشماریم
[B][M1]ور بگوید کسی که آن دام است
[M2]دام بهر عذاب و ایلام است
[B][M1]بر غرض گردد آن سخن محمول
[M2]نشود بهره ور ز حسن قبول
[B][M1]نیست این قصه های قرآنی
[M2]که ز پیشینیان همی خوانی
[B][M1]که فلان قوم در فلان ایام
[M2]می زدند از پی امانی گام
[B][M1]آن امانی که کام ایشان شد
[M2]آخرالامر دام ایشان شد
[B][M1]جز پی آنکه فهم گر داری
[M2]حصه خود ز قصه برداری
[B][M1]نه که آن را فسانه ای خوانی
[M2]در ریاست بهانه ای دانی
[B][M1]همچو آن کافران پیشینه
[M2]که پر از کینه بودشان سینه
[B][M1]از نبی قصه ها چو بشنفتند
[M2]از تعنت به یکدیگر گفتند
[B][M1]نه ز اخبار راستین است این
[M2]بل اساطیر اولین است این
[B][M1]تو هم این قصه ها چو می شنوی
[M2]به زبان خوش به آن همی گروی
[B][M1]لیک حالت بود مکذب گفت
[M2]آشکارت بود خلاف نهفت
[B][M1]گر تو را سر آن یقین بودی
[M2]کار و بار تو کی چنین بودی
[B][M1]نگذشتی ز دانش و خبرت
[M2]برگرفتی ز دیگران عبرت
[B][M1]هر که گوید تو را که معلوم است
[M2]که فلانی طعام مسموم است
[B][M1]لیک ازان می خورد به حرص و شره
[M2]گفت او را دروغ دان و تبه
[B][M1]می کند حیله تا ازان ببرد
[M2]طمع خلق را و خود بخورد
[A]
[B][M1]شب چو نزدیک شد به وقت سحر
[M2]حبشی برد سوی بالین سر
[B][M1]چشم حس بست ازین جهان خراب
[M2]داد نقد خرد به غارت خواب
[B][M1]دایه آن را چو دید چابک و چست
[M2]باز بردش به خوابگاه نخست
[B][M1]بیخود افتاد تا بلندی چاشت
[M2]چاشتگاه بلند سر برداشت
[B][M1]چشم مالید و هر طرف گردید
[M2]زانچه شب دیده بود هیچ ندید
[B][M1]دید ازان منزل چو علیین
[M2]رخت خود در نشیمن سجین
[B][M1]نه ازان همدمان شب خبری
[M2]نه ازان شادی و طرب اثری
[B][M1]نه ازان آفتاب جاه و جمال
[M2]هیچ چیزش به دست غیر خیال
[B][M1]ره به مقصود خود ز پیر و جوان
[M2]جست چندانکه داشت تاب و توان
[B][M1]ناشده بر مراد خود فیروز
[M2]ماتمی در گرفت عالم سوز
[B][M1]دوستی حال وی چو آنسان دید
[M2]موجب آنچه دید ازو پرسید
[B][M1]گفت بس حال مشکلی دارم
[M2]غرقه گشته به خون دلی دارم
[B][M1]زد ره من به عشوه ناگاهی
[M2]دلپذیری به حسن و دلخواهی
[B][M1]بی نظیری که شد زبان مقال
[M2]عقل را در صفات حسنش لال
[B][M1]گر کسی نعت و نام او پرسید
[M2]یا محل یا مقام او پرسید
[B][M1]ور بگوید کجاست خانه او
[M2]خانه کیست آشیانه او
[B][M1]مولدش خلخ است یا فرخار
[M2]مسکنش تبت است یا تاتار
[B][M1]شاه اقلیم و ماه کشور کیست
[M2]خصم جانسوز و یار غمخور کیست
[B][M1]چشم او سرمه ناک افتاده ست
[M2]یا خود از سرمه پاک افتاده ست
[B][M1]نخل قدش که صنع حق بسته ست
[M2]معتدل یا بلند یا پست است
[B][M1]گیسویش چون کمند تافته اند
[M2]یا پی دام و بند بافته اند
[B][M1]رخش از نقش خال و خط ساده ست
[M2]یا خود آن زیب دیگرش داده ست
[B][M1]لعلش آمد حیات تشنه لبان
[M2]یا هلاک مراد دل طلبان
[B][M1]ابروی او که در جهان طاق است
[M2]قبله عاشقان مشتاق است
[B][M1]شد ز پیوستگیش پیوسته
[M2]بر جهان راه عافیت بسته
[B][M1]یا گشاده ست و رخنه گاه بلا
[M2]باز کرده به روی اهل ولا
[B][M1]از دهان و میانش هیچ نشان
[M2]هیچ کس یافت آشکار و نهان
[B][M1]یا خود آن سر مخفی مرموز
[M2]هست مستور سر غیب هنوز
[B][M1]هر چه زین نکته ها خیال کنند
[M2]وز من خسته دل سؤال کنند
[B][M1]جز خموشی جواب دیگر نیست
[M2]جز ندانم سخن میسر نیست
[B][M1]زانکه من در جمال آن دلبر
[M2]معنیی دیده ام برون ز صور
[B][M1]گر چه آن معنی ز صورت فرد
[M2]در لباس صور تجلی کرد
[B][M1]نور آن برق پرده سوز افروخت
[M2]سر به سر پرده های صورت سوخت
[B][M1]محو معنی و فارغ از صورم
[M2]نیست از جلوه صور خبرم
[B][M1]پیش من نیست رخ ز خط ممتاز
[M2]زلف او رانمی شناسم باز
[B][M1]گر کشد چشم او به تیغ ستم
[M2]ور دهد لعل او نوید کرم
[B][M1]هر دو در ذوق من بود یکسان
[M2]نیست این مشکل آن دگر آسان
[B][M1]دأب من نیست جز محبت ذات
[M2]ذات بر من زده ست ره نه صفات
[B][M1]من صفت بهر ذات می خواهم
[M2]نز برای صفات می کاهم
[B][M1]چون ز دل برق عشق شد لامع
[M2]ذات متبوع شد صفت تابع
[B][M1]من صفت بهر ذات دارم دوست
[M2]نه که در عشق ذات تابع اوست
[B][M1]چون کنی میل ذات بهر صفات
[M2]هست معشوق تو صفات نه ذات
[B][M1]هر صفت کش تو عاشقی به مثل
[M2]چون شود با نقیض خود مبدل
[B][M1]عشق تو نیز رو نهد به زوال
[M2]بلکه گیرد به نفرت استبدال
[A]
[B][M1]با پدر گفت نازنین پسری
[M2]کای ز هر نیک و بد تو را خبری
[B][M1]چون نهم ز آستانه بیرون پای
[M2]شور و غوغا برآید از همه جای
[B][M1]از یمین و یسار اهل نیاز
[M2]دعوی عشق می کنند آغاز
[B][M1]آن یکی آه دردناک زند
[M2]جیب جان را ز درد چاک زند
[B][M1]وان دگر خون ز دیده افشاند
[M2]سوز دل ز آب دیده بنشاند
[B][M1]هر یک از درد عشق و سوز جگر
[M2]به زبان دگر دهند خبر
[B][M1]می ندانم چه صورت انگیزم
[M2]با که آمیزم از که پرهیزم
[B][M1]گفت از هر یکی بپرس جدا
[M2]کز جمالم چه ره زده ست تو را
[B][M1]آن یکی گفت ازان رخ ساده
[M2]رخ به خونم منقش افتاده
[B][M1]وان دگر گفت ازان لب میگون
[M2]چشم من پر نم است و دل پر خون
[B][M1]وان دگر گفت کان خط نوخیز
[M2]زد خطم بر صحیفه پرهیز
[B][M1]وان دگر گفت کان قد و رفتار
[M2]برده است از دلم شکیب و قرار
[B][M1]وان دگر گفت کان خم ابرو
[M2]ساخت پشتم ز بار عشق دو تو
[B][M1]وان دگر گفت ازان چه غبغب
[M2]جان شیرینم آمده ست به لب
[B][M1]وان دگر گفت دانه آن خال
[M2]در دلم کشت تخم رنج و ملال
[B][M1]وان دگر گفت ازان دو نرگس مست
[M2]دل من همچو جام باده شکست
[B][M1]وان دگر گفت معنی بیچون
[M2]دیدم از پرده صور بیرون
[B][M1]شد دلم مبتلای آن معنی
[M2]می دهم جان برای آن معنی
[B][M1]فارغ از زلف و غافل از رویم
[M2]می ندانم چه چیز می جویم
[A]
[B][M1]پدر این قصه از زبان پسر
[M2]چون نیوشید گفت جان پدر
[B][M1]نیست پوشیده پیش اهل ادب
[M2]که بود ریش پر به عرف عرب
[B][M1]لیک آن پر که مرغ حسن و جمال
[M2]زند از وی سوی عدم پر و بال
[B][M1]گر چه خیزد همین ز روی و ذقن
[M2]رود از وی لطافت همه تن
[B][M1]نرگس چشم ازان شود بی آب
[M2]لاله روی ازان شود بی تاب
[B][M1]خم ابرو که خوانیش مه نو
[M2]شود از ریش داس عمر درو
[B][M1]قد که باشد نهال تازه و تر
[M2]خشک چوبی شود سزای تبر
[B][M1]خط فیروزه رنگ زنگاری
[M2]آورد روی در سیه کاری
[B][M1]خال مشکین که بر جبین و عذار
[M2]نقطه مشک بود بر گلنار
[B][M1]چون دمد ریش بینیش به صریح
[M2]مثل بعرالظباء حول الشیح
[B][M1]وانچه می خوانیش چه سیمین
[M2]بینی آن را به چشم عبرت بین
[B][M1]چون نشان سم ستور به راه
[M2]وز نم بول ازو دمیده گیاه
[B][M1]لب و سبلت چنان به هم کز موی
[M2]لای پالای بر دهان سبوی
[B][M1]رود القصه حسن و ماند ریش
[M2]گل دهد جای خویشتن به حشیش
[B][M1]چه حشیشی که آب و گل ببرد
[M2]چه گیاهی که گاو و خر بچرد
[B][M1]پس به این خال و خط مشو مغرور
[M2]باش از آلایش رعونت دور
[B][M1]کین همه زیب و زینت صور است
[M2]حال صورت زمان زمان دگر است
[B][M1]هر که او دل درین صور بسته ست
[M2]بگسل از وی که همتش پست است
[B][M1]پی آن رو که عارف معناست
[M2]مرد عارف به دوستی اولی ست
[B][M1]چون صور نیست ایمن از تغییر
[M2]دامن عاشقان معنی گیر
[B][M1]حسن معنی چو جاودان پاید
[M2]عشق آن اعتماد را شاید
[B][M1]حسن سیرت محل تغییر است
[M2]عارف از عشق آن کران گیر است
[B][M1]چون شنید این سخن پسر ز پدر
[M2]کرد بیرون غرور حسن ز سر
[B][M1]حسن سیرت گرفت با همه پیش
[M2]لیک با مرد عارف از همه بیش
[B][M1]چشم و دل بر رضای او می داشت
[M2]گوش بر حکم و رای او می داشت
[B][M1]هر چه گفتی به جان نیوشیدی
[M2]زهر دادی روان بنوشیدی
[B][M1]عارف تیز چشم معنی بین
[M2]کش شهود خدای بود آیین
[B][M1]روی او را چو روشن آینه تافت
[M2]که بر آن نور حق معاینه تافت
[B][M1]دایما در تجلی آن نور
[M2]بود از چشم خویشتن مستور
[B][M1]ذره بود او ز نور هستی حق
[M2]ذره در نور بود مستغرق
[B][M1]حبذا آن دو ناظر و منظور
[M2]هر دو ز آلودگی شهوت دور
[B][M1]روی در روی یکدگر کرده
[M2]باده از جام یکدگر خورده
[B][M1]سینه آن چو دامن این چاک
[M2]دامن این چو دیده آن پاک
[B][M1]حس این آفتاب هستی سوز
[M2]عشق آن صبح آفتاب افروز
[B][M1]بود یکچند ازان دو مهرگزار
[M2]گرم سودای عشق را بازار
[B][M1]عاقبت چون نهاد رو به زوال
[M2]زان پسر آفتاب حسن و جمال
[B][M1]عشق عشاق نیز رخت ببست
[M2]آتش اشتیاقشان بنشست
[B][M1]حسن شخص است و عشق چون سایه
[M2]سایه از شخص می برد مایه
[B][M1]چون درآید وجود شخص ز پای
[M2]نیست ممکن بقای سایه به جای
[B][M1]آن که دایم ز عشق لاف زدی
[M2]در محبت در گزاف زدی
[B][M1]ناگهانش به راه اگر دیدی
[M2]بی بهانه ز راه گردیدی
[B][M1]بر گرفتی ز دور راه گریز
[M2]پای خود درگریز کردی تیز
[B][M1]غیر عارف که رو به ره می داشت
[M2]سر آن رشته را نگه می داشت
[B][M1]گر چه عشقش نماند همچو نخست
[M2]نشد آیین آشنایی سست
[B][M1]عشق اگر رفت دوستداری ماند
[M2]در میانه طریق یاری ماند
[A]
[B][M1]روزی آن نوجوان به عارف گفت
[M2]کای شناسای رازهای نهفت
[B][M1]چون تو را دل اسیر معنی بود
[M2]عشق معنی ز صورت اولی بود
[B][M1]حسن معنی نمی شود سپری
[M2]عشق آن باشد از زوال بری
[B][M1]عشق تو چون فتاد در کم و کاست
[M2]خاطر تو ز من رمیده چراست
[B][M1]مرد عارف چو آن سؤال شنید
[M2]از جواب سؤال چاره ندید
[B][M1]گفت آنجا که جلوه معنیست
[M2]وهم نقص و زوال را ره نیست
[B][M1]حسن او لایزال و لم یزل است
[M2]عشق آن بی قصور و بی خلل است
[B][M1]هر که را زد جمال معنی راه
[M2]دست تغییر ازان بود کوتاه
[B][M1]لیک معنی جز از لباس صور
[M2]نشود جلوه گر بر اهل نظر
[B][M1]رخ ز هر صورتی که بنماید
[M2]به جمال خودش بیاراید
[B][M1]جرعه حسن خود بر او ریزد
[M2]حلیه خویش ازو درآویزد
[B][M1]عالمی مبتلای او گردد
[M2]پایبند وفای او گردد
[B][M1]لیک هر یک به قدر همت خویش
[M2]گیرد آیین عشق ورزی پیش
[A]
[B][M1]آن یکی از حجاب پیچاپیچ
[M2]غیر صورت دگر نبیند هیچ
[B][M1]ببرد حسن صورت از راهش
[M2]نشود دل ز معنی آگاهش
[B][M1]اهل عالم همه درین کارند
[M2]به حجاب صور گرفتارند
[B][M1]لیک باشد ز اختلاف صور
[M2]روی هر یک به قبله گاه دگر
[B][M1]پیش ایشان ز فرط جهل و عمی
[M2]نیست ممتاز صورت از معنی
[B][M1]نشناسند قشر را ز لباب
[M2]قشر خواریست دأبشان چو دواب
[B][M1]چشمشان از صور چو ماند دور
[M2]دل و جانشان شود ز غم رنجور
[A]
[B][M1]وان دگر گر چه عاشق صور است
[M2]لیک معشوقش از صور دگر است
[B][M1]حسن معنیست دیده در صورت
[M2]چشم ازان دوخته ست بر صورت
[B][M1]هست در دیده حسن معنی خام
[M2]نیست بی صورتش ز معنی کام
[B][M1]سوی صورت نظر نکرده نخست
[M2]نیست در دید حسن معنی جست
[B][M1]نیست بیرون ز شیشه رنگین
[M2]نور بی رنگ دیدنش آیین
[B][M1]می کند سوی دید نور آهنگ
[M2]لیک در شیشه های رنگارنگ
[B][M1]شیشه گر بشکند معاذالله
[M2]هست در دید نور حرف اله
[A]
[B][M1]شمس تبریز دید کاوحد دین
[M2]کرده نظاره بتان آیین
[B][M1]در دمشق از هوای غمزه زنان
[M2]گرد هنگامه هاست طوف کنان
[B][M1]سر بدو برده آشکار و نهفت
[M2]گفت ای شیخ در چه کاری گفت
[B][M1]چشمه آفتاب می بینم
[M2]لیک در طشت آب می بینم
[B][M1]گفت هیهات این چه بی بصریست
[M2]راست بین باش این چه کج نظریست
[B][M1]بر قفا گر نه دمل است تو را
[M2]کار بهر چه مهمل است تو را
[B][M1]سر ز پستی به سوی بالا کن
[M2]سوی خورشید چشم خود وا کن
[B][M1]ذات خورشید بر فلک طالع
[M2]تو به عکسی چرا شدی قانع
[A]
[B][M1]وان دگر گر چه بود عشق مجاز
[M2]رهزن عقل و دین او ز آغاز
[B][M1]عاقبت حرف عاریت بسترد
[M2]ره به سر منزل حقیقت برد
[B][M1]میوه ای زان درخت چید و گذشت
[M2]جرعه ای زان قدح چشید و گذشت
[B][M1]سخن خوب و نکته سره گفت
[M2]عارفی کالمجاز قنطره گفت
[B][M1]بر ره تو مجاز قنطره ایست
[M2]نکند کس فراز قنطره ایست
[B][M1]زود بگذر که سالکان سبل
[M2]کم اقامت کنند بر سر پل
[B][M1]گر چه آن پل بود برای گذر
[M2]به حقارت به سوی او منگر
[B][M1]کی ز بحر تعلقات جهان
[M2]که در او غرقه اند پیر و جوان
[B][M1]جز به آن پل توان گذر کردن
[M2]پی به عشق حقیقی آوردن
[A]
[B][M1]وان دگر گر چه سوی صورت رو
[M2]آورد نیست قید صورت او
[B][M1]پیش او حسن صورت و معنی
[M2]چون دو آیینه اند داده جلی
[B][M1]دیده بر هر کدام بگشاید
[M2]جز جمال خدای ننماید
[B][M1]به بصر صورت جهان بیند
[M2]به بصیرت جهان جان بیند
[B][M1]هیچ چیز از متاع این دو سرای
[M2]نشود پیش او حجاب خدای
[A]
[B][M1]سخن عارف ستوده سیر
[M2]چون به اینجا رسید پیش پسر
[B][M1]گفت کای فهم را مهیا تو
[M2]عشق من بود ازین قبل با تو
[B][M1]رخت آیینه مصفا بود
[M2]زان جمال ازل هویدا بود
[B][M1]چشم من بود بر جمال ازل
[M2]چون در آیینه ات فتاد خلل
[B][M1]چشم ازان آینه فرو بستم
[M2]پس زانوی خویش بنشستم
[B][M1]شاهد از آینه چو تابد رو
[M2]به بود آینه سر زانو
[B][M1]آن که باشد ز زانو آینه اش
[M2]حسن معنی شود معاینه اش
[A]
[B][M1]پس پسر گفت ایهاالعارف
[M2]از مقامات عاشقی واقف
[B][M1]چون به من میل باطن تو نماند
[M2]پیش من ظاهر تو را چه نشاند
[B][M1]چون ز من دور می توانی زیست
[M2]نزد من هر دم آمدن پی چیست
[B][M1]گفت عارف که ای جوان سلیم
[M2]نیست دستور میهمان کریم
[B][M1]که ز خوردن چو دل بپردازد
[M2]میزبان را زدل بیندازد
[B][M1]بدرد سفره بشکند خوان را
[M2]بر زمین افکند نمکدان را
[B][M1]یا چو از نقل و باده گیرد کام
[M2]افکند سنگ بر طبق یا جام
[B][M1]بلکه تعظیم آنچه واسطه است
[M2]در وصول مراد رابطه است
[B][M1]هست در کیش حق شناسان فرض
[M2]بلکه در ذمه کریمان قرض
[A]
[B][M1]هوشمندی بدید مجنون را
[M2]آن ز فرمان عقل بیرون را
[B][M1]گه به ویرانه ای همی گردید
[M2]گریه می کرد و زار می نالید
[B][M1]گاه چون سایه با زمین هموار
[M2]اوفتادی به پای هر دیوار
[B][M1]گه فکندی چو آفتاب سپهر
[M2]خویشتن را به صحنش از سر مهر
[B][M1]گه به مژگانش آستان رفتی
[M2]چون سگان سر بر آستان خفتی
[B][M1]گفت با او حریف فرزانه
[M2]که تو را این همه بدین خانه
[B][M1]مهر ورزی و چاپلوسی چیست
[M2]خاکروبی و خاکبوسی چیست
[B][M1]نیست نقش بتی به دیوارش
[M2]چه بری سجده بر همن وارش
[B][M1]از خس و خار او چه می جویی
[M2]زان نرسته گلی چه می بویی
[B][M1]گفت خامش که این مقام کسیست
[M2]که به هر موی من ازو هوسیست
[B][M1]قصه کوته نشیمن لیلی ست
[M2]که ز هر ذره ام به او میلیست
[B][M1]نیست اینجا گشاده هیچ دری
[M2]که نبوده بر آن درش گذری
[B][M1]نیست اینجا ستاده دیواری
[M2]که به پشتش نسوده یکباری
[B][M1]نیست اینجا ز گل دمیده خسی
[M2]که نه دامن بر آن کشیده بسی
[B][M1]هر چه من می کنم به بوی ویست
[M2]اضطرابی ز آرزوی ویست
[B][M1]عشقبازی به منزل یاران
[M2]نیست جز شیوه وفاداران
[B][M1]سنگدل آن که چون به منزل یار
[M2]بگذرد نگذرد ز هوش و قرار
[B][M1]بی قراری و بیخودی نکند
[M2]ترک سامان و بخردی نکند
[B][M1]نکند داستان شوق آغاز
[M2]با در و بام او نگوید راز
[A]
[B][M1]هست ازین جمله آنکه اهل نظر
[M2]که ندوزند چشم دل ز اثر
[B][M1]به تفکر شوند برخوردار
[M2]ز آیت فانظروا الی الآثار
[B][M1]در جمال اثر کنند نگاه
[M2]به مؤثر برند از آنجا راه
[B][M1]از وجود ذوات در هر حال
[M2]بر وجودش کنند استدلال
[B][M1]زانکه آن کش وجود نیست به خود
[M2]موجدی بایدش به حکم خرد
[B][M1]در فضای وجود ننهد پا
[M2]یک بنا بی عنایت بنا
[B][M1]نعت موجد وجوب می باید
[M2]کز تسلسل محال پیش آید
[B][M1]حال عالم به یک نظام و نسق
[M2]نیست الا دلیل وحدت حق
[B][M1]موجد کون اگر دو تا بودی
[M2]کار آن منتظم کجا بودی
[B][M1]صنع پاکش چو هست محکم و راست
[M2]می برد عقل پی که او داناست
[B][M1]نیست پوشیده بر ذوی الافهام
[M2]که حیات است شرط علم مدام
[B][M1]اختصاص حوادث اکوان
[M2]به مواقیت عالم و ازمان
[B][M1]بر ثبوت ارادت است دلیل
[M2]نکی نفی آن به رای علیل
[B][M1]اولا هر چه خواست کرد آخر
[M2]وصف قدرت ازین شود ظاهر
[B][M1]قس علی ذاک سایر الاوصاف
[M2]کین بود پیش هوشمند کفاف
[B][M1]من که اسرار عشق می گویم
[M2]راه ارباب فکر چون پویم
[B][M1]فکر سرگشتی ست در ره عشق
[M2]کی رود حکم فکر بر شه عشق
[B][M1]چون نماند کمال عشق جمال
[M2]لال گردد زبان استدلال
[B][M1]ای خوش آن کو جمال حق دیده
[M2]پرده های اثر بدریده
[B][M1]پردگی جلوه کرده بر نظرش
[M2]گشته نور شهود پرده درش
[B][M1]گل توحید بی شکی چیده
[M2]پرده و پردگی یکی دیده
[A]
[B][M1]روش عارف نکو رفتار
[M2]از مؤثر بود سوی آثار
[B][M1]چون دل او ز زنگ کثرت رست
[M2]داد او را شهود وحدت دست
[B][M1]دید نور بسیط بی پایان
[M2]منبسط بر حقایق اعیان
[B][M1]متنزل ز وحدت اطلاق
[M2]متکثر ز انفس و آفاق
[B][M1]زانچه بر لوح کون مسطور است
[M2]اولا چشم وی بر آن نور است
[B][M1]هر چه در عرصه جهان بیند
[M2]همه بعد از شهود آن بیند
[B][M1]یابد آن را ز اختلاف شئون
[M2]جلوه گر بر وجوه گوناگون
[A]
[B][M1]قطره ای از تموج دریا
[M2]در زمستان فتاد بر صحرا
[B][M1]خویش را منجمد ز شدت برد
[M2]هستی مستقل توهم کرد
[B][M1]لیکن از هر کسی و هر جایی
[M2]می شنید اینکه هست دریای
[B][M1]کرد از موج و شبنم و باران
[M2]بر وجودش اقامت برهان
[B][M1]گر چه از روی عقل برهان گفت
[M2]بود صد شک درون جانش نهفت
[B][M1]آری از سنگلاخ وهم و خیال
[M2]کس نرسته به پای استدلال
[B][M1]فلسفی عمرها نهاد اساس
[M2]دانش خویش را ز فکر و قیاس
[B][M1]به کف از بهر وزن کردن آن
[M2]از قوانین منطقش میزان
[B][M1]تا شناسد صحیح را ز سقیم
[M2]باز داند ولود را ز عقیم
[B][M1]کرد بسیاری از علوم و فنون
[M2]حاصل خویشتن به این قانون
[B][M1]ظن او آنکه از گمان رسته ست
[M2]همه در بار خود یقین بسته ست
[B][M1]لیکن آندم که بار بگشاید
[M2]جز متاع گمان برون ناید
[A]
[B][M1]یافت ناگاه آن حکیمک راه
[M2]پیش جمعی از اولیاء الله
[B][M1]فصل دی بود و منقلی آتش
[M2]شعله می زد میان ایشان خوش
[B][M1]شد بتقریب آتش و منقل
[M2]از خلیل بری ز نقص و خلل
[B][M1]ذکر آن قصه کهن به تمام
[M2]که بر او نار گشت برد و سلام
[B][M1]آن حکیمک ز جهل و استنکار
[M2]گفت بالطبع محرق آمد نار
[B][M1]آنچه بالطبع محرق است کجا
[M2]گردد از مقتضای طبع جدا
[B][M1]یکی از حاضران ز غیرت دین
[M2]گفت هین دامنت بیار و ببین
[B][M1]منقل آتشین به دامان ریخت
[M2]آتش خجلتش ز جان انگیخت
[B][M1]گفت در کن میان آتش دست
[M2]هیچ گرمی ببین در آتش هست
[B][M1]چون نه دستش بسوخت نی دامن
[M2]شد ازان جهل او بر او روشن
[B][M1]طبع را هم مسخر حق دید
[M2]جانش از تیرگی جهل رهید
[B][M1]اگر آن علم او یقین بودی
[M2]قصه او کی اینچنین بودی
[B][M1]علم کامد یقین ز بیم زوال
[M2]به یقین ایمن است در همه حال
[A]
[B][M1]قطره چون آب شد به تابستان
[M2]گشت آن آب سوی بحر روان
[B][M1]وز روانی خود به بحر رسید
[M2]خویشتن را ورای بحر ندید
[B][M1]هستی خویش را در او گم ساخت
[M2]هیچ چیزی بغیر او نشناخت
[B][M1]گاه او را عیان به صورت موج
[M2]دید هم در حضیض و هم بر اوج
[B][M1]گاه دیدش به شکل تف و بخار
[M2]سوی بالا روان ز دریا بار
[B][M1]متراکم شد آن بخار و ز آن
[M2]متکون شد ابر در نیسان
[B][M1]متقاطر شد ابر و باران گشت
[M2]رونق افزای باغ و بستان گشت
[B][M1]قطره ها چون به یکدگر پیوست
[M2]سیل شد بر رونده راه ببست
[B][M1]سیل هم کف زنان خروش کنان
[M2]تافت یکسر به سوی بحر عنان
[B][M1]چون به دریا رسید و کرد آرام
[M2]شد درین دوره سیر بحر تمام
[B][M1]قطره این را چو دید نتوانست
[M2]کردن انکار دیده و دانست
[B][M1]کوست موج و بخار و سیل و سحاب
[M2]اوست کف اوست قطره اوست حباب
[B][M1]هیچ جز بحر در جهان نشناخت
[M2]عشق با هر چه باخت با او باخت
[B][M1]از چپ و راست چون گشاد نظر
[M2]غیر دریا ندید چیز دگر
[B][M1]همچنین عارفان عشق آیین
[M2]در جهان نیستند جز حق بین
[B][M1]دیده جمله مانده بر یکجاست
[M2]لیکن اندر نظر تفاوت هاست
[A]
[B][M1]آن یکی در مجالی اشیا
[M2]به صفت های حق بود بینا
[B][M1]هر چه بیند به معنی صفتی
[M2]گردد او را سبیل معرفتی
[B][M1]صد هزار آینه ست در نظرش
[M2]به صفات خدای راهبرش
[B][M1]گر چه برده ست ره به کشف صفات
[M2]بی خبر باشد از تجلی ذات
[A]
[B][M1]وان دگر جمله را یک آینه دید
[M2]که خدا را در آن معاینه دید
[B][M1]دید یک ذات در حدود جهات
[M2]متجلی شده به جمله صفات
[B][M1]یک وجود است سر به سر عالم
[M2]همه اجزاش متصل با هم
[B][M1]کره مصمت است بی تجویف
[M2]جمع گشته در او لطیف و کثیف
[B][M1]نه در آن فرجه ای نه فاصله ای
[M2]نز خلاء هیچ ظرف را گله ای
[B][M1]امتیازاتشان ز یکدیگر
[M2]هست از اعراض با صفات و صور
[B][M1]آن گرانمایه جوهر قابل
[M2]که مر اعراض را بود حامل
[B][M1]هست مرآت ذات بی همتا
[M2]وان عوارض مجالی اسما
[B][M1]هر که ناظر به حال مرآت است
[M2]صورتش دیدن از محالات است
[B][M1]هر که را دیده هست بر صورت
[M2]بیند آیینه محو در صورت
[B][M1]چشم عارف که تیزبین باشد
[M2]در شهود جهان چنین باشد
[B][M1]بیند اندر همه جهان یک ذات
[M2]جلوه گر گشته با شئون و صفات
[B][M1]همچو آیینه وصف و ذات جهان
[M2]باشد از پیش چشم او پنهان
[B][M1]از جهان جز خدا نبیند هیچ
[M2]غیر حق هیچ جا نبیند هیچ
[B][M1]شد جمال خدا معاینه اش
[M2]محو مشهود گشت آینه اش
[B][M1]هیچ دانی که این چه جلوه گریست
[M2]آینه چیست و اندر آینه کیست
[B][M1]آینه اوست و اندر آینه هم
[M2]غایب از دیده و معاینه هم
[B][M1]اول آیینه سان برون آید
[M2]پس در آیینه روی بنماید
[B][M1]گر به تقیید بینی او را بند
[M2]نام و نقشش جز آینه مپسند
[B][M1]ور ز تقیید یابی اش مطلق
[M2]اوست پیدا در آینه الحق
[A]
[B][M1]هر که را دیده نی به حق بیناست
[M2]دیده او به دید حق نه سزاست
[B][M1]تا نگردد به حکم «بی یبصر»
[M2]دیده تو به عین حق ناظر
[B][M1]نیست امکان جمال حق دیدن
[M2]گل ز باغ شهود حق چیدن
[B][M1]چون تو سازی روان ز نافله ها
[M2]به دیار قبول قافله ها
[B][M1]بر قوای تو وحدت و اطلاق
[M2]غالب آید به قدر استحقاق
[B][M1]چشم و گوش و زبان تو هر یک
[M2]عین هستی حق شود بی شک
[B][M1]وصف امکان شود در او مغلوب
[M2]منصبغ یابی اش به حکم وجوب
[B][M1]فعل و ادراک در همه حالت
[M2]به تو باشد مضاف و حق آلت
[B][M1]گرددت پیش صوفیان کرام
[M2]متقرب به قرب نافله نام
[B][M1]وگر آن رتبه ات شود حاصل
[M2]که تو آلت شوی و حق فاعل
[B][M1]هر که عرف مقربان داند
[M2]اهل قرب فرایضت خواند
[B][M1]ور کنی این دو قرب را با هم
[M2]جمع باشی یگانه عالم
[B][M1]نقد قربین حاصل تو بود
[M2]قاب قوسین منزل تو بود
[B][M1]ور ز همت کمی بلند روی
[M2]که مقید به جمع هم نشوی
[B][M1]دوران باشدت درین سه مقام
[M2]بی تقید به قید هیچکدام
[B][M1]پا ز عالی نهی سوی اعلی
[M2]سرفرازی به اوج او ادنی
[B][M1]این مقام نبی ست وان که قوی
[M2]باشد اندر وراثت نبوی
[B][M1]حبذا عارفی ز خود رسته
[M2]به مقامات قرب پیوسته
[B][M1]شده از قید خویشتن مطلق
[M2]ذات او وصف او شده همه حق
[B][M1]هر که افتد به آب و گل نظرش
[M2]شود از خود تصور بشرش
[B][M1]چون شود کشف سر ربانی
[M2]سر زند زو صدای سبحانی
[B][M1]گوید ار زانکه بنده ام حق کو
[M2]ور حقم چیست از من این تک و پو
[B][M1]افتد از حیرتش به کار گره
[M2]همچو آن گربه سنج خواجه ده
[A]
[B][M1]یک منک گوشت داد خواجه به زن
[M2]کش بپز زود بهر طعمه من
[B][M1]گوشت را زن کباب کرد و بخورد
[M2]خواجه چون گشت خواست عذر آورد
[B][M1]که هنوز آن ز دیگ بیرون بود
[M2]که کمین کرد گربه و بربود
[B][M1]خواجه سنجید گربه را فی الحال
[M2]نامد افزون ز گوشت یک مثقال
[B][M1]زد به صد غصه دست بر زانو
[M2]کرد با زن عتاب کای بانو
[B][M1]گربه بی شک چو گوشت یک من بود
[M2]گوشت یک من دگر بر آن افزود
[B][M1]نیست این نکته پیش من روشن
[M2]که تواند شدن دو من یک من
[B][M1]اگر این گربه است گوشت کجاست
[M2]وگر این گوشت شکل گربه چراست
[A]
[B][M1]معنی حیرت ار شود مقسوم
[M2]غیر محمود نیست یا مذموم
[B][M1]آنست مذموم کز شکوک و شبه
[M2]بسته گردد به سوی مقصد ره
[B][M1]هست در راه سعی و کوی طلب
[M2]شرط اول تعین مطلب
[B][M1]وجهه قصد ناشده ممتاز
[M2]طایر سعی چون کند پرواز
[B][M1]در بیابان دو ره چو پیش آید
[M2]که یکی زان دو کعبه را شاید
[B][M1]تا به تعیین ندانی آن ره را
[M2]کی بریدن توانی آن ره را
[B][M1]لیک تعیین ره به جزم و یقین
[M2]که نه شک را شوی رهی و رهین
[B][M1]به امارات عقل دان و حواس
[M2]یا به تقلید مرد راه شناس
[B][M1]یا به الهام و کشف ربانی
[M2]که مر آن را خلاف نتوانی
[B][M1]گر نباشد یکی ازین سه دلیل
[M2]باز مانی ز راه خوار و ذلیل
[B][M1]ره زند بر تو غول حیرانی
[M2]بلکه غولی شوی بیابانی
[B][M1]چون تو را سر حیرت مذموم
[M2]شد به تفصیل ازین سخن معلوم
[B][M1]آن بود شرع حیرت محمود
[M2]که کشی برقع از رخ مقصود
[B][M1]لمعات جمال قدس قدم
[M2]بر تو تابد ز اوج فضل و کرم
[B][M1]هر زمان لمعه دگر بینی
[M2]هر نفس میوه دگر چینی
[B][M1]سازدت اصطلام آن لمعات
[M2]فارغ از مبدعات و مخترعات
[B][M1]خورد و خوابت تمام بربایند
[M2]بر تو درهای فیض بگشایند
[B][M1]گم شوی جاودان ز هستی خویش
[M2]ساده گردی ز خود پرستی خویش
[B][M1]صد بد و نیک بگذرد به سرت
[M2]که نباشد ز خویشتن خبرت
[A]
[B][M1]در نواحی مصر شیر زنی
[M2]همچو مردان مرد خود شکنی
[B][M1]به چنین دولتی مشرف شد
[M2]نقد هستی تمامش از کف شد
[B][M1]شست از آلودگی به کلی دست
[M2]نه به شب خفتی و نی به روز نشست
[B][M1]قرب سی سال ماند بر سر پای
[M2]که نجنبید چون درخت از جای
[B][M1]خفت مرغش به فرق فارغ بال
[M2]گشت مارش به ساق پا خلخال
[B][M1]شست و شو داده موی او باران
[M2]شانه کرده صبا چو غمخواران
[B][M1]هیچگه ز آفتاب عالمتاب
[M2]سایه بانش نگشته غیر سحاب
[B][M1]لب فرو بسته از شراب و طعام
[M2]چون فرشته نه چاشت خورد نه شام
[B][M1]همچو مور و ملخ ز هر طرفی
[M2]دام و دد گرد او کشیده صفی
[B][M1]او خوش اندر میانه واله و مست
[M2]ایستاده به پا نه نیست و نه هست
[B][M1]چشم او بر جمال شاهد حق
[M2]جان به طوفان عشق مستغرق
[B][M1]دل به پروازهای روحانی
[M2]گوش بر رازهای پنهانی
[B][M1]زن مگویش که در کشاکش درد
[M2]یک سر موی او به از صد مرد
[B][M1]مرد و زن مست نقش پیکر خاک
[M2]جان روشن بود از اینها پاک
[B][M1]کردگارا مرا ز من برهان
[M2]وز غم مرد و فکر زن برهان
[B][M1]مردیی ده که راد مرد شوم
[M2]وز مرید و مراد فرد شوم
[B][M1]غرقه گردم به موج لجه راز
[M2]هرگز از خود نشان نیابم باز
[A]
[B][M1]روی عاشق نخست در خویش است
[M2]دل او از برای خود ریش است
[B][M1]گر بخواهد برای خود خواهد
[M2]ور بکاهد برای خود کاهد
[B][M1]همه گرد مراد خود گردد
[M2]بهر بند و گشاد خود گردد
[B][M1]باشد از جام عشق مستی او
[M2]دوست باشد طفیل هستی او
[B][M1]دوست را چون به کام خود یابد
[M2]صید مقصود رام خود یابد
[B][M1]ور بود بر خلاف مقصودش
[M2]زان تغابن به سر رود دودش
[B][M1]این نه عشق است خویشتنداریست
[M2]به هواهای خود گرفتاریست
[B][M1]هیچ عاشق هوا پسند مباد
[M2]به مرادات نفس بند مباد
[B][M1]حیف عاقل که نقد عمر نفیس
[M2]هیچ سازد برای نفس خسیس
[B][M1]خیر خود را ز سود و مایه نفس
[M2]نشناسد به غیر وایه نفس
[B][M1]بس که باشد فرود پایه وی
[M2]شر بود هر چه هست وایه وی
[B][M1]هر چه با وایه وی انجامد
[M2]خیر خواند بر آن بیارامد
[B][M1]شکر گوید بسی که آخر کار
[M2]یافت کارش به وجه خیر قرار
[A]
[B][M1]آن مخنث به بام همسایه
[M2]رفت از همت فرومایه
[B][M1]پا فرو شد به روزنش ناگاه
[M2]داشت روزن به سوی منظر راه
[B][M1]چون به منظر فتاد و خاست ز جای
[M2]شد فرودش به جای دیگر پای
[B][M1]یافت خود را به خانه زیرین
[M2]بود سردابه ای در او دیرین
[B][M1]شد به سردابه هم خطا پایش
[M2]جزم شد بر هلاک خود رایش
[B][M1]بانگ برداشت کای مسلمانان
[M2]کرده قصد هلاک مهمانان
[B][M1]گر نه تحت الثری ست جای شما
[M2]چون ندارد زمین سرای شما
[B][M1]بود چاهی درون سردابه
[M2]کآخر آنجا گشاد پاتابه
[B][M1]در تگ چاه میخی ایستاده
[M2]بهر عیش مخنث آماده
[B][M1]چون فرود آمد از برابر میخ
[M2]گشت جای نشست او سر میخ
[B][M1]میخ را شد به جای خویش قرار
[M2]شد مخنث ز میخ شکرگزار
[B][M1]عاقبت چرخ جز به خیر نگشت
[M2]وآخر کار من به خیر گذشت
[B][M1]که بحمدالله ار چه صد غم و رنج
[M2]بر من آمد درین سرای سپنج
[B][M1]خیر هر کس به قدر همت اوست
[M2]همت مرد راه قیمت اوست
[B][M1]کی توانی شناخت قیمت مرد
[M2]تا ندانی که چیست همت مرد
[B][M1]همت آن یکی علو نسب
[M2]شرف جد سیادت ام و اب
[B][M1]همت آن دگر صفات کمال
[M2]علم و عفت شجاعت و افضال
[B][M1]همت آن یکی زن و فرزند
[M2]همدم و آشنا و خویشاوند
[B][M1]همت آن دگر زر و زیور
[M2]تاج آراسته به لعل و گهر
[B][M1]همت آن یکی سراچه و باغ
[M2]مجلس امن و بزمگاه فراغ
[B][M1]همت آن دگر ده و کاریز
[M2]وانچه باشد مناسب از هر چیز
[B][M1]آن یکی را هوای درس علوم
[M2]منطق و نحو و صرف و طب و نجوم
[B][M1]وان دگر را خیال کلک و دوات
[M2]جمع کردن برای خط ادوات
[B][M1]بس کنم کانچه زین شمار بود
[M2]که حجاب جمال یار بود
[B][M1]از طریق شمار بیرون است
[M2]وز حد اعتبار افزون است
[B][M1]لیک با هم درین صفت یارند
[M2]که ازین کارخانه عارند
[B][M1]جلوه گاه جمالشان دنیی ست
[M2]جای وزر و وبالشان عقبی ست
[B][M1]همه از عز قرب واهب فرد
[M2]مایه لعنت اند و موجب طرد
[A]
[B][M1]هست قول نبی که دنیی دون
[M2]وانچه جز ذکر ایزد بیچون
[B][M1]داخل اوست جمله ملعونند
[M2]وز نظرگاه قرب بیرونند
[B][M1]هر که پیوند ساخت با ملعون
[M2]نیست او هم ز حکم لعن برون
[B][M1]لعن حق چیست گویمت مشروح
[M2]کنم ابواب فهم آن مفتوح
[B][M1]لعن، راندن بود ز ساحت قرب
[M2]محنت بعد بعد راحت قرب
[B][M1]هر که یکدم جدا ز مقصود است
[M2]او در آن دم لعین و مطرود است
[B][M1]چون به مقصود خویش رو آورد
[M2]رست از زخم تیغ لعنت و طرد
[B][M1]سایه لطف و رحمتش دریافت
[M2]آفتاب قبول بر وی تافت
[B][M1]قرب او چیست از حق آگاهی
[M2]بعد او زین طریقه گمراهی
[B][M1]امر و نهیی که هست در قرآن
[M2]هست ازین قرب و بعد داده نشان
[B][M1]امر باشد به قرب حق خواندن
[M2]نهی از اسباب بعد او راندن
[B][M1]دوزخ و آنچه هست در دوزخ
[M2]وان عذاب و نکال در برزخ
[B][M1]درکات مراتب بعداند
[M2]که یکایک مناسب بعداند
[B][M1]گشت ظاهر به یک طریق و نسق
[M2]صورت غفلت تو اندر حق
[B][M1]روضه خلد و بوستان نعیم
[M2]چشمه سلسبیل یا تسنیم
[B][M1]درجات بهشت و لطف قصور
[M2]عرفات قصور و جلوه حور
[B][M1]همه هستند پیش صاحب رای
[M2]صورت قرب و آگهی ز خدای
[B][M1]ای کزین آگهی شدی آگاه
[M2]غیر ازین آگهی مجوی و مخواه
[B][M1]هستی جان و تن همی فرسای
[M2]واندر آن آگهی همی افزای
[B][M1]تا نه از جان و تن فنا باشی
[M2]مرد آن آگهی کجا باشی
[B][M1]آگهی هست جاودان گنجی
[M2]گنج می بایدت بکش رنجی
[B][M1]در طلب ناکشیده محنت و رنج
[M2]ریش گاوی بود توقع گنج
[A]
[B][M1]با پسر گفت پیری از همدان
[M2]کای در اطوار کار خود همه دان
[B][M1]خویش را عمری آزمودستی
[M2]هیچگه ریش گاو بودستی
[B][M1]گفت با وی پسر که ای بابا
[M2]که بود ریش گاو گو با ما
[B][M1]گفت آن کس که بامداد پگاه
[M2]می نهد پا ز کنج خانه به راه
[B][M1]در دلش این هوس که بی رنجی
[M2]یابم امروز رایگان گنجی
[B][M1]چون به اینجا رساند پیر سخن
[M2]پسرش گفت در جواب که من
[B][M1]بوده ام ریش گاو تا هستم
[M2]ریش گاویست کار پیوستم
[B][M1]نیست جز ریش گاویم کاری
[M2]نیست از ریش گاویم عاری
[A]
[B][M1]عاشق صدق جو چو دریابد
[M2]ظلمت خود ز خود عنان تابد
[B][M1]روی جان آورد به قبله دوست
[M2]نشود محتجب ز مغز به پوست
[B][M1]هر چه گوید برای او گوید
[M2]هر چه جوید برای او جوید
[B][M1]همچو پروانه کو به مجلس جمع
[M2]هستی خود فنا کند در شمع
[B][M1]بهر جانان فنا کند خود را
[M2]پیش رویش فدا کند خود را
[A]
[B][M1]از رخ شاهزاده گلخنیی
[M2]یافت در دل ز مهر روشنیی
[B][M1]شد چو از ره سواره بگذشتی
[M2]گلخنی در نظاره گم گشتی
[B][M1]چو در آمد ز درد عشق ز پای
[M2]ساخت در تنگنای گلخن جای
[B][M1]چند گه شاهزاده ره پیمود
[M2]گلخنی در نظاره گه ننمود
[B][M1]به لطافت بهانه ای بر ساخت
[M2]مرکب خود به سوی گلخن تاخت
[B][M1]گلخنی چون لقای شاه بدید
[M2]نقد هستی به پای شاه کشید
[B][M1]چشم و دل بر جمال جانان دوخت
[M2]ژنده اش ز آتشی که بود افروخت
[B][M1]شعله از ژنده در تنش آویخت
[M2]او ز دیدار شه نظر بگسیخت
[B][M1]داشت حیران به روی دوست نظر
[M2]نه ز تن نی ز ژنده داشت خبر
[B][M1]شه ز رحمت به سوی او چو شتافت
[M2]غیر خاکسترش به جای نیافت
[A]
[B][M1]عشق عاشق چو سر کشد به کمال
[M2]شود از غیر عشق فارغ بال
[B][M1]عشق را قبله گاه خود سازد
[M2]دل ز معشوق هم بپردازد
[B][M1]حب محبوب حب حب گردد
[M2]آنچه لب بود لب لب گردد
[B][M1]غیر حب کس نماندش محبوب
[M2]شود اندر شهود حب مغلوب
[B][M1]عشق او چون بدین حد انجامد
[M2]پا به دامن کشد بیارامد
[B][M1]به گریبان جان درآرد سر
[M2]بندد از هر چه غیر عشق نظر
[B][M1]طالب این مقام بود نبی
[M2]که به حق در اوان به طلبی
[B][M1]گفت کای چشم و گوش من همه تو
[M2]مایه عقل و هوش من همه تو
[B][M1]عشق خود را که غایت امل است
[M2]دولت لایزال و لم یزل است
[B][M1]بر من خسته جان تشنه جگر
[M2]ساز محبوب تر ز سمع و بصر
[A]
[B][M1]عشق مجنون بدین مقام رسید
[M2]از تک و پوی و گفت و گوی رهید
[B][M1]داد با خود ترانه ای نو ساز
[M2]عشقبازی به عشق کرد آغاز
[B][M1]آستین زد به هر نو و کهنی
[M2]داد دامن به چنگ خاربنی
[B][M1]از درون نرم خارپشت آیین
[M2]وز برون با کسان درشت آیین
[B][M1]زیر آن خاربن قرار گرفت
[M2]ترک رفتن به کوی یار گرفت
[B][M1]چند روزی بر این نسق چو گذشت
[M2]بارها در ضمیر لیلی گشت
[B][M1]که چه حال اوفتاد مجنون را
[M2]بیخود آن مبتلای مفتون را
[B][M1]که نشانش به دشت پیدا نیست
[M2]هم تگ آهوان صحرا نیست
[B][M1]مانده است از گروه گوران دور
[M2]نفکند در صف گوزنان شور
[B][M1]روزها نشنوم ز کس رازش
[M2]شب نیاید به گوشم آوازش
[B][M1]آخرالامر هیچ چاره ندید
[M2]شرح حالش ز محرمان پرسید
[B][M1]قصه درد او بیان کردند
[M2]صورت حال او عیان کردند
[B][M1]نیمروزی به کام دمسازان
[M2]یافت در خواب چشم غمازان
[B][M1]چشم ها را کشید سرمه ناز
[M2]عقل و دین را درید پرده راز
[B][M1]کرد نعلین دلبری در پای
[M2]شد به گام وفا زمین فرسای
[B][M1]شد خرامنده تا بر مجنون
[M2]سایه افکند بر سر مجنون
[B][M1]بانگ زد کای ز عشق برخوردار
[M2]سایه انداخت وصل سر بردار
[B][M1]گفت مجنون کیی تو باز نمای
[M2]لب خامش به شرح راز گشای
[B][M1]گفت من آن که زخم او خوردی
[M2]به تمناش سر فرو بردی
[B][M1]منم آرام جان تو لیلی
[M2]قبله جاودان تو لیلی
[B][M1]گفت رو رو که آنچنانم من
[M2]که بجز عشق تو ندانم من
[B][M1]عشق تو ای نگار فرزانه
[M2]در دلم کرد آنچنان خانه
[B][M1]که تو را هم نماند گنجایی
[M2]خوشترم بعد ازین به تنهایی
[A]
[B][M1]ای فروغ جمال تو خوبان
[M2]پرتو خوبی تو محبوبان
[B][M1]جلوه حسن تو کجاست که نیست
[M2]جذبه عشق تو کراست که نیست
[B][M1]همه ذرات مست عشق تواند
[M2]پایکوبان ز دست عشق تواند
[B][M1]حسن لیلی که راه مجنون زد
[M2]کامش از کوی عقل بیرون زد
[B][M1]زلف عذرا که صبر وامق برد
[M2]دل و جانش به رنج و غصه سپرد
[B][M1]لعل شیرین که شد ز شکر ریز
[M2]قوت فرهاد و قوت پرویز
[B][M1]یک به یک نشئه جمال تو بود
[M2]که در اطوار مختلف بنمود
[B][M1]زد به هر جا ره اسیر دگر
[M2]صبرش از دل ربود و هوش ز سر
[B][M1]به کند خودش مقید کرد
[M2]رویش از هر دو کون در خود کرد
[B][M1]من هم ای پادشا گدای توام
[M2]هدف ناوک قضای توام
[B][M1]چند سرگشته داریم چون گوی
[M2]بی سر و پا دوانیم هر سوی
[B][M1]گه بری بر در خراباتم
[M2]گه شوی قبله مناجاتم
[B][M1]گه به صلحم کشی و گاه به جنگ
[M2]گه به شهدم کشی و گه به شرنگ
[B][M1]چه شود کز خودم خلاص دهی
[M2]جامی از باده های خاص دهی
[B][M1]بربایی چنان ز خویشتنم
[M2]که نیابم ز خود خبر که منم
[B][M1]ور نیابی سزا بدین هوسم
[M2]که عجب سفله طبع و هیچکسم
[B][M1]به در اهل درد راهم ده
[M2]به صف عاشقان پناهم ده
[B][M1]سر من خاک پای ایشان کن
[M2]حرز جانم دعای ایشان کن
[B][M1]خاطرم رام با کشاکش شان
[M2]وقت من خوش ز قصه خوش شان
[A]
[B][M1]پیر توحید شیخ محیی الدین
[M2]آفتاب سپهر کشف و یقین
[B][M1]زانچه از ذوق خود بیان کرده ست
[M2]در فتوحات مکی آورده ست
[B][M1]که ز مغرب چو آمدم به دمشق
[M2]جیب جانم گرفت جذبه عشق
[B][M1]عشقم اندر دل آتشی افزود
[M2]که بر آمد ز هستی من دود
[B][M1]لیکن آن را به هیچ روی و رهی
[M2]متعین نبود قبله گهی
[B][M1]علم افراخت عشق بر عیوق
[M2]لیک نام و نشان نه از معشوق
[A]
[B][M1]شب علی موفق آن شه دین
[M2]رفت در خواب سوی خلد برین
[B][M1]دید شخصی لطیف و پاک سرشت
[M2]ایستاده به رهگذار بهشت
[B][M1]یک به یک را به چهره می نگرد
[M2]ره رد و قبول می سپرد
[B][M1]سعدا را به خلد می خواند
[M2]اشقیا را ز خلد می راند
[B][M1]بعد ازان دید با خدادانی
[M2]دو فرشته نشسته بر خوانی
[B][M1]می نهندش ز طیبات جنان
[M2]از چپ و راست لقمه ها به دهان
[B][M1]بعد ازان با هزار جاه و جمال
[M2]یافت ره در سرادقات جلال
[B][M1]دید در زیر عرش حیرانی
[M2]از دو عالم فشانده دامانی
[B][M1]کرده در جلوه گاه وحدت جای
[M2]دوخته دیده در شهود خدای
[B][M1]ننهد دیده شهود به هم
[M2]ندهد پشت استقامت خم
[B][M1]گفت با خویشتن در آن دل شب
[M2]که کیانند این سه تن یارب
[B][M1]هاتفی گفت این که مشعوف است
[M2]به شهود خدای معروف است
[B][M1]که ز امید و بیم فارغ و فرد
[M2]به محبت پرستش حق کرد
[B][M1]وان دو تن را که دیدی از اول
[M2]بشر حافی و احمد حنبل
[B][M1]جامی از هر چه هست بگسل بندو
[M2]واندر آن یار دل گسل دل بند
[B][M1]بو که حکم کما تعیش تموت
[M2]دهدت بعد مرگ از وی قوت
[A]
[B][M1]بوعلی رودباری آن شه دین
[M2]خسرو بارگاه صدق و یقین
[B][M1]رفت روزی به جانب حمام
[M2]تا سبک گردد از گرانی عام
[B][M1]دید از رقعه های گوناگون
[M2]ژنده صوفیانه بر بیرون
[B][M1]یا رب این ژنده گفت کسوت کیست
[M2]که درین راه جز به فاقه نزیست
[B][M1]چون درآمد چه دید درویشی
[M2]در ره عاشقی وفا کیشی
[B][M1]ایستاده به فرق خودکامی
[M2]که سرش می سترد حجامی
[B][M1]موی او چون شدی سترده به تیغ
[M2]داشتی بر زمین فتاده دریغ
[B][M1]دمبدم خم شدی به سوی زمین
[M2]بهر موی چیدنش ز روی زمین
[B][M1]صاف کرده درون ز حیله و زرق
[M2]ریختی آب صافیش بر فرق
[B][M1]عزم رفتن چو کرد تازه جوان
[M2]رفت درویش تا برون و روان
[B][M1]بهرش آورد یک دو فوطه خشک
[M2]بوی گل زان وزان و نفحه مشک
[B][M1]چون تنش خشک شد ز تری آب
[M2]سوی بیرون نهاد رو به شتاب
[B][M1]او خرامان چو سروی اندر پیش
[M2]در قفا همچو سایه آن درویش
[B][M1]بوعلی هم روانه در دنبال
[M2]تا شود واقف از حقیقت حال
[B][M1]جامه برداشت آن فقیر نژند
[M2]به سر آن جوان فرو افکند
[B][M1]رفت و لختی گلاب و عود اندوخت
[M2]ریخت بر وی گلاب و عود بسوخت
[B][M1]مروحه بر گرفت و کردش باد
[M2]آینه پیش روی وی بنهاد
[B][M1]این همه کرد لیکن آن دلخواه
[M2]هیچ گه سوی او نکرد نگاه
[B][M1]صبر درویش مبتلا برسید
[M2]ناله از جان دردناک کشید
[B][M1]کای مرا سوخته ز عشوه گری
[M2]چه کنم تا تو سوی من نگری
[B][M1]نیست گفتا به زندگان نظرم
[M2]پیش رویم بمیر تا نگرم
[B][M1]دید درویش سوی او و بمرد
[M2]وینچنین مرگ را حیات شمرد
[B][M1]رفت بیرون جوان و آه نکرد
[M2]وز رعونت بدو نگاه نکرد
[B][M1]بوعلی سوی خانقاهش برد
[M2]کفنش کرد پس به خاک سپرد
[B][M1]بعد یکچند شد به راه حجاز
[M2]آمدش آن پسر به راه افراز
[B][M1]خرقه بس خشن فکنده به بر
[M2]شیخ گفتش که ای ستوده پسر
[B][M1]تو نیی آن که سالها زین پیش
[M2]لب گشادی به مرگ آن درویش
[B][M1]گفت آری ولی چو آن گفتم
[M2]شب به خلوتسرای خود خفتم
[B][M1]آن فقیر ستم رسیده به خواب
[M2]دامن من گرفت و کرد عتاب
[B][M1]کای به تو بعد مرگ هم رویم
[M2]مردم و ننگریستی سویم
[B][M1]آن سخن کار کرد در دل من
[M2]داغ حسرت نهاد بر دل من
[B][M1]بر سر خاک او گذر کردم
[M2]جامه خواجگی بدر کردم
[B][M1]خرقه فقر و فاقه پوشیدم
[M2]در ره فقر و فاقه کوشیدم
[B][M1]بهر ترویح روح او هر سال
[M2]می گذارم حجی بدین منوال
[B][M1]به سر خاک او همی آیم
[M2]چهره بر خاک او همی سایم
[B][M1]می گشایم ز شرمساری خویش
[M2]لب به عذر گناهکاری خویش
[A]
[B][M1]از صف صوفیان سبک سیری
[M2]در سیاحت گذشت بر دیری
[B][M1]دید آنجا یکی ز رهبانان
[M2]لیک در کسوت مسلمانان
[B][M1]گفت کای کهنه پیر دیرانی
[M2]چیست این کسوت مسلمانی
[B][M1]گفت عمریست تا مسلمانم
[M2]دیده روشن به نور ایمانم
[B][M1]گفت کین دولت از کجات رسید
[M2]که درین تیرگی صفات رسید
[B][M1]گفت در دیر ما گرفت مقام
[M2]نوجوانی ز زمره اسلام
[B][M1]قامتش گلبنی ز باغ بهشت
[M2]چهره روشنتر از چراغ بهشت
[B][M1]لب نوشین او مسیحادم
[M2]با میانی چو رشته مریم
[B][M1]عالمی را ز مهر آن مهوش
[M2]دل چو قندیل دیر پر آتش
[B][M1]بود پاکیزه دختری ترسا
[M2]بر گل از زلف عنبری تر سا
[B][M1]داشت مالی ز حد و عد بیرون
[M2]با جمالی بسی ز مال افزون
[B][M1]چشم دختر بر آن جوان افتاد
[M2]زان نظر آتشش به جان افتاد
[B][M1]خرمن عافیت به بادش رفت
[M2]هر چه جز یاد او ز یادش رفت
[B][M1]نه به شب خواب و نه به روز قرار
[M2]با دل ریش و دیده خونبار
[B][M1]گفت و گو با خیال او می کرد
[M2]جست و جوی وصال او می کرد
[B][M1]حیله ها کرد و مکرها انگیخت
[M2]سیم و زر هر چه داشت بر وی ریخت
[B][M1]سیم و زر پیش او وجود نداشت
[M2]حیله و مکر هیچ سود نداشت
[B][M1]آخر از کار خویش مضطر ماند
[M2]وز فروماندگی به جان درماند
[B][M1]بود آنجا مصوری قادر
[M2]در میان مصوران نادر
[B][M1]نقش هر آفریده بی کم و کاست
[M2]بکشیدی چنانچه بودی راست
[B][M1]دامن از زر و سیم مالامال
[M2]با مصور بگفت صورت حال
[B][M1]چون مصور حدیث او بشنید
[M2]شکل یارش چنانکه بود کشید
[B][M1]کرد جایش فراز مسند ناز
[M2]عشقبازی به وی نهاد آغاز
[B][M1]گاه پیشش ز شوق نالیدی
[M2]روی بر خاک پاش مالیدی
[B][M1]گاه بر روی او گشادی چشم
[M2]گاه بر پای او نهادی چشم
[B][M1]گه بدو دست در کمر کردی
[M2]گه ز لبهای او شکر خوردی
[B][M1]لیکن آن کس که هست تشنه به آب
[M2]کی برد تشنگیش موج سراب
[B][M1]روزگاری چنین به سر می برد
[M2]غمش از دل بدین بدر می برد
[B][M1]تا که از دور چرخ جان فرسای
[M2]آمد از رنج تن جوان از پای
[B][M1]ماهش از تب کشید رنج محاق
[M2]جانش از تن گرفت راه فراق
[B][M1]دختر این را چو دید از غم و درد
[M2]شرح دادن نمی توان که چه کرد
[B][M1]آمدش بر درون آزرده
[M2]زخم صد مادر پسر مرده
[B][M1]هر چه ز آغاز مرگ عالمیان
[M2]کرده باشند جمله ماتمیان
[B][M1]همه را کرد بلکه افزون نیز
[M2]بلکه از حد وصف بیرون نیز
[B][M1]جان و دل سوخت ز آتش غم او
[M2]سیم و زر کرد صرف ماتم او
[B][M1]ماتمی داشت کین خراب آباد
[M2]آنچنان ماتمی ندارد یاد
[B][M1]آخر آورد سوی صورت روی
[M2]مرهم درد خود ز صورت جوی
[B][M1]روز بودی ثنای او گفتی
[M2]شب شدی سر به پای او خفتی
[B][M1]یک شبی گفت و گوی او کردیم
[M2]صبحدم ره به سوی او کردیم
[B][M1]یافتیمش به خواری افتاده
[M2]پیش صورت به خاک و جان داده
[B][M1]کرده بر روی صفحه دیوار
[M2]چند بیتی به خون دیده نگار
[B][M1]کای دل ای دل ز مرگ بی غم باش
[M2]چون رسد مرگ شاد و خرم باش
[B][M1]ترک ادبار خود گرفتم من
[M2]دین دلدار خود گرفتم من
[B][M1]توبه کردم ز کیش نصرانی
[M2]کیش من نیست جز مسلمانی
[B][M1]چشم دارم که در ریاض نعیم
[M2]من و جانان به هم شویم مقیم
[B][M1]جاودان رو به سوی او آرم
[M2]دامن او ز دست نگذارم
[B][M1]رفت او و به فرصتی اندک
[M2]می روم من هم از قفا اینک
[B][M1]شاد گشتند ازان مسلمانان
[M2]بر وی و دین وی ثناخوانان
[B][M1]خاک او پیش یار او کندند
[M2]اشک ریزان به خاکش افکندند
[B][M1]روز دیگر به بامداد پگاه
[M2]سوی آن بیت ها فتاد نگاه
[B][M1]بود کرده رقم به خون جگر
[M2]زیر آن بیت ها سه چار دگر
[B][M1]که عجب زین سفر بیاسودم
[M2]وصل جانانست زین سفر سودم
[B][M1]به عنایت رضای من جستند
[M2]نامه های خطای من شستند
[B][M1]یافتم بار در جوار خدای
[M2]داد در پیشگاه قربم جای
[B][M1]منم امروز و دولت سرمد
[M2]دامن وصل یار و عیش ابد
[B][M1]گفت راهب چو خواندم آن دو سه حرف
[M2]نوری اندر دلم فتاد شگرف
[B][M1]خاطر من بر آن گرفت آرام
[M2]که بود دین حق همین اسلام
[B][M1]کردم از جان و دل به آن اقرار
[M2]گشتم از دین دیگران بیزار
[A]
[B][M1]نوبهاران خلیفه بغداد
[M2]بزم عشرت به طرف دجله نهاد
[B][M1]داشت در پرده شاهدی نوخیز
[M2]در ترنم ز پسته شکر ریز
[B][M1]چون گرفتی چو زهره در بر چنگ
[M2]چنگ زهره فتادی از آهنگ
[B][M1]با غلام خلیفه کز خوبی
[M2]بود مهر سپهر محبوبی
[B][M1]داشت چندان تعلق خاطر
[M2]که نبودی به حال خود حاضر
[B][M1]هر دو مفتون یکدگر بودند
[M2]بلکه مجنون یکدگر بودند
[B][M1]بودشان صد نگاهبان بر سر
[M2]مانع وصلشان ز یکدیگر
[B][M1]طاقت ماه پردگی شد طاق
[M2]زآتش اشتیاق و داغ فراق
[B][M1]از پس پرده خوش نوایی ساخت
[M2]چنگ را بر همان نوا بنواخت
[B][M1]کرد قولی به عشقبازی ساز
[M2]پس بر آن قول برکشید آواز
[B][M1]کآخر ای چرخ بی وفایی چند
[M2]روح کاهی و عمر سایی چند
[B][M1]هرگز از مهر تو نگشتم گرم
[M2]شرم می آیدم ز مهر تو شرم
[B][M1]به که یکدم به خویش پردازم
[M2]چاره کار خویشتن سازم
[B][M1]بود در پرده دلبر دیگر
[M2]همچو او پرده ساز و رامشگر
[B][M1]گفت هر سو کسان به غمازی
[M2]چاره خود چگونه می سازی
[B][M1]پرده از پیش چاک زد که چنین
[M2]شد چو ماهی و ماه دجله نشین
[B][M1]همچو مه خویش را در آب انداخت
[M2]همچو ماهی به غوطه خواری ساخت
[B][M1]بود استاده آن غلام آنجا
[M2]جانی از هجر تلخکام آنجا
[B][M1]خویشتن را چو وی در آب افکند
[M2]کرد ساعد به گردنش پیوند
[B][M1]دست در گردن هم آورده
[M2]رخ نهفتند هر دو در پرده
[B][M1]هر دو رستند از منی و تویی
[M2]دست شستند از غبار دویی
[B][M1]جامی آیین عاشقی این است
[M2]مهر اینست و مابقی کین است
[B][M1]گر به دریای عشق داری روی
[M2]همچو اینان ز خویش دست بشوی
[A]
[B][M1]نوجوانی نخورده نشتر غم
[M2]شد گرفتار عشق دختر عم
[B][M1]روز و شب در سرای عم می بود
[M2]در مقام رضای عم می بود
[B][M1]دمبدم روی دخترش می دید
[M2]میوه از باغ نوبرش می چید
[B][M1]بود شبها در آن نشیمن راز
[M2]با شکنهای زلف او کجه باز
[B][M1]لیک داغش چو سینه سوز افتاد
[M2]کجه او به روی روز افتاد
[B][M1]پیش عم آشکار شد رازش
[M2]داشت از خانه آمدن بازش
[B][M1]چند روز آن جوان نیکو روی
[M2]که به دیدار یار بودش خوی
[B][M1]چون بدل شد وصال او به فراق
[M2]محنتش جفت گشت و طاقت طاق
[B][M1]یک شب از آرزوی دیدارش
[M2]کرد منزل به بام و دیوارش
[B][M1]خواست از مهر روی روشن او
[M2]که درآید چو مه به روزن او
[B][M1]ناگهانش فکند لغزش پای
[M2]از لب بام در میان سرای
[B][M1]عم ز افتادنش چو گشت آگاه
[M2]دزدوارش گرفت و داشت نگاه
[B][M1]بامدادش به شاه دوران برد
[M2]دادخواهان به پیش سلطان برد
[B][M1]شاه پرسید ازو که ای اوباش
[M2]دور از اندیشه معاد و معاش
[B][M1]شب که رو در ره خطا رفتی
[M2]به سرای کسان چرا رفتی
[B][M1]دید مسکین جوان که آن نه نکوست
[M2]که نهد تهمتی به دامن دوست
[B][M1]زد به سر منزل ملامت گام
[M2]راند بر خویشتن به دزدی نام
[B][M1]شاه بعد از جواب بشنیدن
[M2]داد فرمان به دست بریدن
[B][M1]واقفی از حقیقت آن حال
[M2]رقعه ای کرد سوی شاه ارسال
[B][M1]کای به حشمت ز خسروان فایق
[M2]نیست بر عاشق این جزا لایق
[B][M1]عاشق از شور عشق مجنون است
[M2]کار مجنون ز شرع بیرون است
[B][M1]مرد عاشق نه سیم و زر دزدد
[M2]از لب یار خود شکر دزدد
[B][M1]نیست جز دزدیی پسندیده
[M2]آمدن سوی یار دزدیده
[B][M1]شه چو مضمون کار را دانست
[M2]حال آن دل فگار را دانست
[B][M1]گفت با عم وی که ای سره مرد
[M2]این جوان را مکش به محنت و درد
[B][M1]بگسل از عهد سست پیوندی
[M2]سرفرازیش ده به فرزندی
[B][M1]رسم و راه ستمگری بگذار
[M2]جوهر خود به جوهری بسپار
[B][M1]گفت عم کو نه لایق است مرا
[M2]نه حریف موافق است مرا
[B][M1]شاه گفت آن که نام و ننگ تو جست
[M2]دست از نام و ننگ بهر تو شست
[B][M1]زو موافقتری کجا یابی
[M2]سر ز پیوند او چرا تابی
[B][M1]گفت عم کو فقیر و دست تهیست
[M2]مرد را داغ فقر رو سیهیست
[B][M1]شاه اسباب کار هر دو بساخت
[M2]به زر و مال هر دو را بنواخت
[B][M1]عقد بست آن جوان و دختر را
[M2]ساخت یک عقد آن دو گوهر را
[A]
[B][M1]معتمر نام مهتری ز عرب
[M2]رفت تا روضه نبی یک شب
[B][M1]رو در آن قبله دعا آورد
[M2]ادب بندگی بجا آورد
[B][M1]ساخت بالین ز آستان نیاز
[M2]گوش بنهاد بر نشیمن راز
[B][M1]ناگه آمد به گوشش آوازی
[M2]که همی گفت غصه پردازی
[B][M1]کای دل امشب تو را چه اندوه است
[M2]وین چه بار گرانتر از کوه است
[B][M1]مرغی از طرف باغ ناله کشید
[M2]بر تو داغی به سان لاله کشید
[B][M1]واندر این تیره شب ز ناله زار
[M2]ساخت از خواب خوش تو را بیدار
[B][M1]یا نه یاری درین شب تاریک
[M2]از برون دور وز درون نزدیک
[B][M1]بر تو درهای امتحان بگشود
[M2]خوابت از چشم خون فشان بربود
[B][M1]بست هجرش کمر به کینه تو را
[M2]سنگ غم زد بر آبگینه تو را
[B][M1]چه شب است این چو زلف یار دراز
[M2]چشم من ناشده به خواب فراز
[B][M1]قیر شب قید پای انجم شد
[M2]مهر را راه آمدن گم شد
[B][M1]در نفیر و فغان زبان جرس
[M2]تنگ بر صبحدم مجال نفس
[B][M1]دست دوران دریده پرده کوس
[M2]تیغ گردون بریده نای خروس
[B][M1]چون مؤذن ره مناره سپرد
[M2]گویی افتاد ازان به گردن خرد
[B][M1]کش نیاید ز حلقه حلقوم
[M2]بانگ یا حی صدای یا قیوم
[B][M1]این نه شب هست اژدهای سیاه
[M2]که کند با هزار دیده نگاه
[B][M1]تا به دم درکشد غریبی را
[M2]یا زند زخم بی نصیبی را
[B][M1]منم اکنون و جانی آزرده
[M2]زو دو صد زخم بر جگر خورده
[B][M1]زخم او جا درون جان دارد
[M2]گر کنم ناله جای آن دارد
[B][M1]کو رفیقی که بشنود رازم
[M2]واندر این شب شود همآوازم
[B][M1]کو شفیقی که بنگرد حالم
[M2]کز جدایی چگونه می نالم
[B][M1]ز آتش غم چو موی پیچانم
[M2]موی پیچان و مور بی جانم
[B][M1]هست ناچار پیش فرزانه
[M2]موی را شانه مور را دانه
[B][M1]اگرم شانه همچو مو هوس است
[M2]شانه ام فرق شاخ شاخ بس است
[B][M1]دانه گر بایدم چو مور نژند
[M2]باشدم اشک دانه دانه بسند
[B][M1]ماه گردون بود گوا که چنین
[M2]ناله زان می کنم که ماه زمین
[B][M1]چهره از من چو ماه تافته است
[M2]تیغ مهرش دلم شکافته است
[B][M1]هرگز اینم گمان نبود به خویش
[M2]کایدم اینچنین بلایی پیش
[B][M1]ریخت بر سر بلای دهر مرا
[M2]داد ناآزموده زهر مرا
[B][M1]هر که ناآزموده زهر خورد
[M2]چه عجب گر ره اجل سپرد
[B][M1]چون بدینجا رساند ناله خویش
[M2]کرد با خامشی حواله خویش
[B][M1]آتش او درین ترانه فسرد
[M2]شد خموش آنچنان که گویی مرد
[A]
[B][M1]معتمر چون بدید صورت حال
[M2]بر ضمیرش نشست گرد ملال
[B][M1]گام زد در ره پریشانی
[M2]داد رخت خرد به حیرانی
[B][M1]کان همه نالش از زبان که بود
[M2]وان همه سوزش از فغان که بود
[B][M1]چیست این ناله کیست نالنده
[M2]باز در خامشی سگالنده
[B][M1]آدمی یا نه آدمیست پریست
[M2]کآدمی وار کرده نوحه گریست
[B][M1]کاش چون خاست از دلش ناله
[M2]ناله را رفتمی ز دنباله
[B][M1]تا به نالنده راه یافتمی
[M2]پرده راز او شکافتمی
[B][M1]کردمی غور در نظاره گری
[M2]دست بگشادمی به چاره گری
[B][M1]چون بدین حال یک دو لحظه گذشت
[M2]حال آن دل رمیده باز بگشت
[B][M1]تیز برداشت همچو چنگ آواز
[M2]غزلی جانگداز کرد آغاز
[B][M1]غزل سینه سوز و دردآمیز
[M2]غزلی صبر کاه و شوق انگیز
[B][M1]بیت بیتش مقام سوز و نیاز
[M2]در هر مصرعش ز عیش فراز
[B][M1]حرف حرفش همه فسانه درد
[M2]نغمه محنت و ترانه درد
[B][M1]اولش نور عشق را مطلع
[M2]وآخرش روز وصل را مقطع
[B][M1]در قوافیش شرح سینه تنگ
[M2]بحر او رهنما به کام نهنگ
[B][M1]گه در او ذکر یار و منزل او
[M2]وصف شیرینی شمایل او
[B][M1]گه در او عجز و خواری عاشق
[M2]قصه خاکساری عاشق
[B][M1]گه در او محنت درازی شب
[M2]عمر کاهی و جانگدازی شب
[B][M1]گه در او داستان روز فراق
[M2]حرقت داغ شوق و سوز فراق
[A]
[B][M1]آن بزرگ عرب چو این بشنید
[M2]جانب او شدن غنیمت دید
[B][M1]تا شود واقف از حقیقت راز
[M2]رفت آهسته از پی آواز
[B][M1]دید موزون جوانی افتاده
[M2]روی زیبا به خاک بنهاده
[B][M1]قد ز نخل مدینه شیرین تر
[M2]طره از عطر مکه مشکین تر
[B][M1]لعل او غیرت عقیق یمن
[M2]شکر مصر را رواج شکن
[B][M1]جبهه رخشنده در میان ظلام
[M2]همچو پر نور آبگینه شام
[B][M1]سنبل تر دمیده از سمنش
[M2]سبزه عنبرین ز یاسمنش
[B][M1]گرد لبهاش خط زنگاری
[M2]طوطی غرقه در شکر خواری
[B][M1]بر رخش از دو چشم اشک فشان
[M2]مانده از رشحه جگر دو نشان
[B][M1]آن دو خط کز رخش هویدا بود
[M2]گوییا جدولی مثنا بود
[B][M1]که کشید از شفق دبیر سپهر
[M2]رقم آن را به لوح صفحه مهر
[B][M1]داد بر وی سلام و یافت جواب
[M2]کردباوی ز روی لطف خطاب
[B][M1]که بدین رخ که قبله طلب است
[M2]به کدامین قبیله ات نسب است
[B][M1]بر زبان قبیله نام تو چیست
[M2]آرزویت کدام و کام تو چیست
[B][M1]دلت این گونه بی قرار چراست
[M2]همدمت ناله های زار چراست
[B][M1]چیست چندین غزلسرایی تو
[M2]وز مژه خون دل گشایی تو
[B][M1]گفت از انصار دارم اصل و نژاد
[M2]پدرم نام من عیینه نهاد
[B][M1]وانچه از من شنیدی و دیدی
[M2]موجب آن ز من بپرسیدی
[B][M1]بنشین دیر تا بگویم باز
[M2]زانکه افسانه ایست دور و دراز
[A]
[B][M1]روزی از روزها به کسب ثواب
[M2]رو نهادم به مسجد احزاب
[B][M1]روی در قبله وفا کردم
[M2]حق مسجد که بود ادا کردم
[B][M1]بستم از جان نماز را احرام
[M2]کردم اندر مقام صدق قیام
[B][M1]پشت خود در رکوع خم دادم
[M2]سجده گاه از دو دیده نم دادم
[B][M1]به تشهد نشستم آزاده
[M2]از شهادت به شهد افتاده
[B][M1]یافت جنبش ز من به شهد انگشت
[M2]کرد شیرینیم به تلخی پشت
[B][M1]بهر عقده گشایی ایام
[M2]تیز دندان شدم پسین سلام
[B][M1]به دعا دست بر فلک بردم
[M2]پا به راه اجابت افشردم
[B][M1]عفو جویان شدم به استغفار
[M2]از همه کارها و آخر کار
[B][M1]از میان با کناره پیوستم
[M2]به هوای نظاره بنشستم
[B][M1]دیدم از دور یک گروه زنان
[M2]سوی آن جلوه گاه گام زنان
[B][M1]نه زنان بل ز آهوان رمه ای
[M2]هر یکی را ز ناز زمزمه ای
[B][M1]در گهر غرق گوش و گردن شان
[M2]خاک ره مشکبو ز دامن شان
[B][M1]از پی رقصشان به ربع و دمن
[M2]بانگ خلخال ها جلاجل زن
[B][M1]بود یک تن ازان میان ممتاز
[M2]پای تا سر همه کرشمه و ناز
[B][M1]او چو مه بود و دیگران انجم
[M2]او پری بود و دیگران مردم
[B][M1]کام جان خنده شکر ریزش
[M2]دام دل گیسوی دلاویزش
[B][M1]غنچه پر نوش گلبنی ز ارم
[M2]نافه در ناف آهویی ز حرم
[B][M1]پای ازان جمع بر کناره نهاد
[M2]بر سرم ایستاد و لب بگشاد
[B][M1]کای عیینه دل تو می خواهد
[M2]وصل آن کز غم تو می کاهد
[B][M1]هیچ داری سر گرفتاری
[M2]کز غمت بر دلش بود باری
[B][M1]با من این نکته گفت و زود برفت
[M2]در من آتش زد و چو دود برفت
[B][M1]نه نشانی ز نام او دارم
[M2]نه وقوف از مقام او دارم
[B][M1]یک زمان هیچ جا قرارم نیست
[M2]میل خاطر به هیچ کارم نیست
[B][M1]نز سر خود خبر مرا نه ز پای
[M2]می روم کو به کوی و جای به جای
[B][M1]این سخن گفت و زد یکی فریاد
[M2]رفته از خود به روی خاک افتاد
[B][M1]بعد دیری به خویش باز آمد
[M2]رخ به خون تر ترانه ساز آمد
[A]
[B][M1]شد خروشان به دلخراش آواز
[M2]غزل سینه سوز کرد آغاز
[B][M1]کای ز من دور رفته صد منزل
[M2]کرده منزل چو جانم اندر دل
[B][M1]گر چه راه فراق می سپری
[M2]سوی خونین دلان نمی گذری
[B][M1]مانده دور از در تو آب و گلم
[M2]بر رخ توست چشم جان و دلم
[B][M1]مهر تو کرده در دلم مسکن
[M2]دل من بر درت گرفته وطن
[B][M1]خواهشم بین مباش ناخواهم
[M2]کز دو عالم همین تو را خواهم
[B][M1]بی تو بر من بلای جان باشد
[M2]گر چه فردوس جاودان باشد
[B][M1]چون بزرگ عرب بدید آن حال
[M2]به ملامت کشید تیغ مقال
[B][M1]کای پسر زین ره خطا باز آی
[M2]جای گم کرده ای به جا باز آی
[B][M1]توبه کن از گناهکاری خویش
[M2]شرم دار از نه شرمداری خویش
[B][M1]هول روز شمار در پیش است
[M2]وای آن کو نه آخر اندیش است
[B][M1]یاد کن از مواقف عرصات
[M2]وز ستادن خجل میان عصات
[B][M1]عشق کان نیست بر جمال ازل
[M2]هوسی دان ز هر دغا و دغل
[B][M1]نه مبارک بود هوس بر مرد
[M2]مردیی کن وزین هوس برگرد
[B][M1]گفت کای بیخبر ز ماتم عشق
[M2]غافل از جانگدازی غم عشق
[B][M1]عشق هر جا که بیخ محکم کرد
[M2]شاخ از اندوه و میوه از غم کرد
[B][M1]به ملامت نشایدش کندن
[M2]به نصیحت ز پایش افکندن
[B][M1]مشک ماند ز بوی و لعل از رنگ
[M2]فلک از جنبش و زمین ز درنگ
[B][M1]لیک حاشا که یار دل گسلم
[M2]رخت بر بندد از حریم دلم
[B][M1]حرف مهرش که در دل تنگ است
[M2]همچو نقش نشسته در سنگ است
[B][M1]آمد از عشق شیشه بر سنگم
[M2]از ملامت مزن به سر سنگم
[A]
[B][M1]خسرو صبح چون علم بر زد
[M2]لشکر شام را به هم بر زد
[B][M1]هر دو کردند ازان حرم به شتاب
[M2]چاره جو رو به مسجد احزاب
[B][M1]تا به پیشین قدم بیفشردند
[M2]در طلب روز را به سر بردند
[B][M1]ناگه از ره نسیم یار رسید
[M2]آن گروه زن آمدند پدید
[B][M1]لیک مقصود کار همره نی
[M2]خیل انجم رسید و آن مه نی
[B][M1]با عیینه سخن گزار شدند
[M2]قصه پرداز آن نگار شدند
[B][M1]که برون برد رخت ازین منزل
[M2]راند تا منزل دگر محمل
[B][M1]روی خورشید قرب غیم گرفت
[M2]راه حی بنی سلیم گرفت
[B][M1]قبله آن قبیله شد رویش
[M2]طاق محرابشان دو ابرویش
[B][M1]همچو لاله به سینه داغ تو برد
[M2]شعله زن لاله ای ز باغ تو برد
[B][M1]گر چه بار رحیل از اینجا بست
[M2]طالب وصل توست هر جا هست
[B][M1]چو سمن تازه و چو گل بویاست
[M2]نام او از معطری ریاست
[B][M1]نام ریا چو آمدش در گوش
[M2]از سرش عقل رفت و از دل هوش
[B][M1]پرده از چهره حیا برداشت
[M2]شرم بگذاشت وین نوا برداشت
[B][M1]کای دریغا که یار محمل بست
[M2]بار دل پشت صبر را بشکست
[B][M1]آمدم بر امید دیدارش
[M2]تافت از من زمانه رخسارش
[B][M1]از ثری قدرم ار چه بالا نیست
[M2]جای ریا بجز ثریا نیست
[B][M1]هست رو در ثری ثریا را
[M2]پشت بر من چراست ریا را
[B][M1]تا به کی از دو دیده خون ریزم
[M2]خون دل از درون برون ریزم
[B][M1]در دلم خون نماند و در چشم آب
[M2]همه اسباب گریه شد نایاب
[B][M1]کیست از دوستان و غمخواران
[M2]در طریق وفا هواداران
[B][M1]که مرا در فراق آن دلدار
[M2]دیده عاریت دهد خونبار
[B][M1]تا ز درد فراق او گریم
[M2]ز آتش اشتیاق او گریم
[A]
[B][M1]معتمر گفت با وی از دل پاک
[M2]کای عیینه مباش اندهناک
[B][M1]کانچه دارم ز ملک و مال به کف
[M2]گر چه اسباب حشمت است و شرف
[B][M1]همه صرف تو می کنم امروز
[M2]تا شوی بر مراد خود فیروز
[B][M1]دست او را گرفت مشفق وار
[M2]برد یکسر به مجلس انصار
[B][M1]گفت بعد از سلام با ایشان
[M2]کای به ملک صفا وفاکیشان
[B][M1]این جوان کیست در میان شما
[M2]چیست در حق او گمان شما
[B][M1]همه گفتند با جمال نسب
[M2]هست شمعی ز دودمان عرب
[B][M1]گفت کو را بلایی افتاده ست
[M2]در کمند هوایی افتاده ست
[B][M1]چشم می دارم از شما یاری
[M2]وز سر مرحمت مددکاری
[B][M1]بهر مطلوبش اختیار سفر
[M2]بر دیار بنی سلیم گذر
[B][M1]همه سمعا و طاعت گویان
[M2]معتمر را به جان رضا جویان
[B][M1]بر نجیب اشتران سوار شدند
[M2]متوجه بدان دیار شدند
[B][M1]می بریدند کوه و صحرا را
[M2]پرس پرسان دیار ریا را
[B][M1]تا به منزلگهش پی آوردند
[M2]پدرش را ازان خبر کردند
[B][M1]کردشان شاد و خرم استقبال
[M2]با کسان گفت تا به استعجال
[B][M1]فرش های نفیس افکندند
[M2]نطعهای عجب پراکندند
[B][M1]هر کسی را به جای وی بنشاند
[M2]وز ثنا گوهرش به فرق فشاند
[B][M1]آنچه حاضر ز گله بود و رمه
[M2]کشت و پخت و کشید پیش همه
[B][M1]معتمر گفت کای جمال عرب
[M2]همه کار تو در کمال ادب
[B][M1]نخورد کس ز سفره و خوانت
[M2]تا ز بحر نوال و احسانت
[B][M1]حاجت جمله را روا نکنی
[M2]آرزوی همه عطا نکنی
[B][M1]گفت کای سوی صدق روی شما
[M2]چیست از بنده آرزوی شما
[B][M1]گفت هست آنکه گوهر صدفت
[M2]اختر برج عزت و شرفت
[B][M1]با عیینه که فخر انصار است
[M2]نیک کردار و راست گفتار است
[B][M1]گوهر سلک اتصال شود
[M2]رازدار شب وصال شود
[B][M1]گفت تدبیر کار و بار او راست
[M2]واندر این کار اختیار او راست
[B][M1]با وی این را بگویم از آغاز
[M2]آنچه گوید به مجلس آرم باز
[A]
[B][M1]این سخن گفت و از زمین برخاست
[M2]غضب آمیز و خشمگین برخاست
[B][M1]چون درآمد به خانه ریا گفت
[M2]کز چه رو خاطرت چنین آشفت
[B][M1]گفت از آن رو که جمعی از انصار
[M2]به هوایت کشیده اند قطار
[B][M1]همه یکدل به دوستداری تو
[M2]یکزبان بهر خواستگاری تو
[B][M1]گفت انصاریان کریمانند
[M2]در حریم کرم مقیمانند
[B][M1]بهر ایشان پیمبر مختار
[M2]خواسته ست از خدای استغفار
[B][M1]از برای چه دوستدارانند
[M2]وز هوای که خواستگارانند
[B][M1]گفت بهر یگانه ای ز کرام
[M2]عالی اندر نسب عیینه به نام
[B][M1]گفت من هم شنیده ام خبرش
[M2]نسبتی نیست با کسی دگرش
[B][M1]چون کند وعده در وفا کوشد
[M2]وز جفای زمانه نخروشد
[B][M1]هر چه آید به دست او بدهد
[M2]چشم بر دست دیگران ننهد
[B][M1]پدرش گفت می خورم سوگند
[M2]به خدایی که نبودش مانند
[B][M1]که تو را هیچگه به وی ندهم
[M2]نقد وصلت به دامنش ننهم
[B][M1]واقفم از فسانه تو و او
[M2]زانچه بوده میانه تو و او
[B][M1]گفت باری مرا چه بازار است
[M2]که ازان خاطر تو دربار است
[B][M1]نه خیالی ز روی من دیده ست
[M2]نه گیاهی ز باغ من چیده ست
[B][M1]لیک چون سبق یافت سوگندت
[M2]به اجابت نمی کنم بندت
[B][M1]قوم انصار پاکدینانند
[M2]در زمان و زمین امینانند
[B][M1]بر مقالاتشان مگردان پشت
[M2]رد ایشان مکن به قول درشت
[B][M1]مکن از منع کامشان پر زهر
[M2]گر نمی بایدت گران کن مهر
[B][M1]نرخ کالا ز حد چو در گذرد
[M2]رغبت از جان مشتری ببرد
[B][M1]گفت احسنت خوب گفتی خوب
[M2]کم فتد نکته اینچنین مرغوب
[B][M1]آنگه آمد برون و با ایشان
[M2]گفت کای زمره وفاکیشان
[B][M1]کرد ریا قبول این پیوند
[M2]لیکن او گوهریست بی مانند
[B][M1]مهر او هم به قدر او باید
[M2]تا سر او به آن فرو آید
[B][M1]باشد او گوهری جهان افروز
[M2]کیست قایم به قیمتش امروز
[A]
[B][M1]معتمر گفت آن منم اینک
[M2]هر چه خواهی ضمان منم اینک
[B][M1]خواست چندان زر تمام عیار
[M2]که مثاقیل آن رسد به هزار
[B][M1]بعد ازان نیز ده هزار درم
[M2]سیم خالص نه بیش ازان و نه کم
[B][M1]جامگی صد ز بردهای یمن
[M2]صد دیگر ازان فزون به ثمن
[B][M1]نافه ها مشک و طبله ها عنبر
[M2]عقدهای مرصع از گوهر
[B][M1]معتمر گفت تا سه چار نفر
[M2]زود کردند بر مدینه گذر
[B][M1]هر چه جستند حاضر آوردند
[M2]مجلس عقد منعقد کردند
[B][M1]عقد بستند آن دو مفتون را
[M2]شاد کردند آن دو محزون را
[B][M1]دو اسیر کمند یکدیگر
[M2]چشم بد را سپند یکدیگر
[B][M1]رخ به رخ شادمان شدند از هم
[M2]لب به لب کامران شدند از هم
[B][M1]این شد آن را به بوسه مرهم داغ
[M2]آن شد این را به خنده غنچه باغ
[B][M1]تنگ با هم چو غنچه شب خفتند
[M2]همچو گل صبحگاه بشکفتند
[B][M1]تافته روی شغل از همه کار
[M2]شغلشان بوسه بود و کار کنار
[B][M1]تا به چل روز کارشان این بود
[M2]حاصل روزگارشان این بود
[A]
[B][M1]بعد چل روز کز نشاط و سرور
[M2]حال بگذشتشان بدین دستور
[B][M1]داد اجازت پدر که ریا را
[M2]ماه شهر و غزال صحرا را
[B][M1]به عروسی سوی مدینه برند
[M2]وز غریبی ره وطن سپرند
[B][M1]بهر وی خوش عماریی پرداخت
[M2]برگ گل را ز غنچه محمل ساخت
[B][M1]سی شتر از نفایس و اجناس
[M2]جمله نادر به چشم جنس شناس
[B][M1]با دو صد عز و حشمت و جاهش
[M2]کرد سوی مدینه همراهش
[B][M1]هر دو با هم عیینه و ریا
[M2]شاد و خرم شدند ره پیما
[B][M1]معتمر با جماعت انصار
[M2]نیز بر کار خویش شکرگزار
[B][M1]که دو عاشق به هم رسانیدند
[M2]دل و جانشان ز غم رهانیدند
[B][M1]همه غافل از آنکه آخر کار
[M2]بر چه خواهد گرفت کار قرار
[B][M1]ماند تا با مدینه یک فرسنگ
[M2]جمعی از رهزنان بی فرهنگ
[B][M1]بر میان تیغ و در بغل نیزه
[M2]وز کمر کرده خنجر آویزه
[B][M1]همه خونین لباس و دزد شعار
[M2]همه تیغ آزمای و نیزه گذار
[B][M1]تنگ چشمان قحط سالی جوع
[M2]صیدشان ضب شکارشان یربوع
[B][M1]عیش شیرینشان ز دوغ ترش
[M2]فارغان از فروغ دانش و هش
[B][M1]همچو گرگان طعمه ناخورده
[M2]بر بره و میش حمله آورده
[B][M1]غافل از گوشه ای کمین کردند
[M2]رو در آن قوم پاکدین کردند
[B][M1]چون عیینه هجوم ایشان دید
[M2]غیرت عاشقی در او جنبید
[B][M1]شد چو شیران در آن مصاف دلیر
[M2]گاه با نیزه گاه با شمشیر
[B][M1]چند تن را به سینه چاک افکند
[M2]چون سگانشان به خون و خاک افکند
[B][M1]آخر از زخم تیغ صاعقه بار
[M2]داد آن قوم را چو دیو فرار
[B][M1]لیک نامقبلی ز کین داری
[M2]ضربتی زد به سینه اش کاری
[B][M1]قفس آسا به تن فتادش چاک
[M2]مرغ او کرد رو به عالم پاک
[B][M1]دوستان در خروش و گریه چو میغ
[M2]که برفت از جهان عیینه دریغ
[B][M1]گوش ریا چو آن خروش شنید
[M2]موکنان بر سر عیینه دوید
[B][M1]دید نقش زمین نگاری را
[M2]غرق خون نازنین شکاری را
[B][M1]گشته از چشمه سار سینه تنگ
[M2]خلعت سروش ارغوانی رنگ
[B][M1]دست سیمین خضاب ازان خون کرد
[M2]چهره گلگونه جامه گلگون کرد
[B][M1]چهره بر خون و خاک می مالید
[M2]وز دل دردناک می نالید
[B][M1]کای عیینه تو را چه حال افتاد
[M2]کآفتاب تو را زوال افتاد
[B][M1]سیرم از عمر بی لقای تو من
[M2]کاشکی بودمی به جای تو من
[B][M1]عقل بر عشق من زند خنده
[M2]که بمیری تو زار و من زنده
[B][M1]این بگفت و ز جان برآورد آه
[M2]رفت با آه جان او همراه
[B][M1]زندگی بی وی از وفا نشمرد
[M2]روی بر روی او نهاد و بمرد
[B][M1]ترک هجرانسرای فانی کرد
[M2]روی در وصل جاودانی کرد
[B][M1]دوستان از ره وفاداری
[M2]برگرفتند نوحه و زاری
[B][M1]چون کند طوطی از قفس پرواز
[M2]به خروش و فغان نیاید باز
[B][M1]عاقبت لب ز نوحه دربستند
[M2]بهر تجهیزشان کمر بستند
[B][M1]دیده از غم پر آب و سینه کباب
[M2]پاک شستندشان به مشک و گلاب
[B][M1]از حریر و کتان کفن کردند
[M2]در یکی قبرشان وطن کردند
[B][M1]در ته خاک غرق خونابه
[M2]تا قیامت شدند همخوابه
[A]
[B][M1]بعد شش سال معتمر یا هفت
[M2]به سر روضه نبی می رفت
[B][M1]راه عمدا بر آن دیار افکند
[M2]بر سر قبرشان گذار افکند
[B][M1]دید بر خاک آن دو اندهمند
[M2]سر کشیده یکی درخت بلند
[B][M1]چون به عبرت نگاه کرد در آن
[M2]دید خطهای سرخ و زرد بر آن
[B][M1]بود زردی ز رویشان اثری
[M2]سرخی از چشم خونفشان خبری
[B][M1]با کسی گفت ازان زمین به شگفت
[M2]چه درخت است این به حیرت گفت
[B][M1]که درختیست این سرشته عشق
[M2]رسته از تربت دو کشته عشق
[B][M1]بلکه بر خاک آن دو تن علمیست
[M2]بر وی از شرح حالشان رقمیست
[B][M1]زاهل دل هر که آن رقم خواند
[M2]حال آن کشتگان غم داند
[B][M1]جانشان غرق فیض رحمت باد
[M2]کس چو ایشان ازین جهان مرواد
[A]
[B][M1]تاجری می گذشت در بغداد
[M2]رهگذارش به خان برده فتاد
[B][M1]زان طرف بانگی آمدش در گوش
[M2]که همی گفت مرد برده فروش
[B][M1]کو حریفی مقامر و چالاک
[M2]کانچه دارد به کف ببازد پاک
[B][M1]کیسه از سیم و زر بپردازد
[M2]خانه و خانگی براندازد
[B][M1]بخرد شاهدی چو ماه تمام
[M2]تحفه ای از بهشت تحفه به نام
[B][M1]روی او عکسی از چراغ حرم
[M2]قد او گلبنی ز باغ ارم
[B][M1]زلف او دام راه ره طلبان
[M2]لعل او کام جان خشک لبان
[B][M1]چشم او چشمه خیز فتنه و ناز
[M2]خال او تخم شوق اهل نیاز
[B][M1]چون خرامد برد به لطف خرام
[M2]از مقیمان سر و غیب آرام
[B][M1]چون نشیند ز پا به حسن و وقار
[M2]باز دارد سپهر را ز مدار
[B][M1]گر برآرد به مطربی آواز
[M2]جان رفته به مرده آرد باز
[B][M1]طایر روح را به نغمه چنگ
[M2]به ریاض بقا دهد آهنگ
[B][M1]تاجر اوصاف آن پری چو شنید
[M2]در دلش آرزوی او جنبید
[B][M1]جلوه آن مهش ز روزن گوش
[M2]غارت عقل گشت و آفت هوش
[B][M1]ای بسا کس که روی دوست ندید
[M2]وز خبر گوشمال عشق کشید
[B][M1]آن خبرها که از خدای جهان
[M2]داد پیغمبر آشکار و نهان
[B][M1]که کریم است و خالق و رازق
[M2]بهر آن بود تا شوی عاشق
[B][M1]همچنین از نبی و آل کرام
[M2]یا ز اصحاب و اولیای عظام
[B][M1]این صفت ها و حال های شریف
[M2]که در آنها کتب شده تصنیف
[B][M1]همه از بهر عشقبازی توست
[M2]که شوی در طریق عشق درست
[B][M1]لیک چندان حجاب تو بر تو
[M2]بر تو بینم تنیده از هر سو
[B][M1]که نیاید ز چشم تو نظری
[M2]نه ز گوشت شنیدن خبری
[A]
[B][M1]تاجر القصه شد عزایم خوان
[M2]بهر تسخیر آن پری سوی خان
[B][M1]دیده چون از رخش منور یافت
[M2]دیده را از شنیده بهتر یافت
[B][M1]دید ماهی عجب رباینده
[M2]برتر از مدحت ستاینده
[B][M1]صد خریدار پیشش استاده
[M2]بیع او در مزاد افتاده
[B][M1]تاجر از جمله پای پیش نهاد
[M2]کرد بر هر چه هر که گفت مزاد
[B][M1]تا درآورد عاقبت به شمار
[M2]از درم در بهاش بیست هزار
[B][M1]فتنه عالمی خرید و ببرد
[M2]خانه ویرانگری به خانه سپرد
[B][M1]روزگاری حریف او می بود
[M2]به غنا و نوا و رود و سرود
[B][M1]لیک می دید ازو ربودگیی
[M2]واندر آن هر دمش فزودگیی
[B][M1]تا یکی روز بر گرفت آهنگ
[M2]به نوای لب و نوازش چنگ
[B][M1]گفت کای غمگسار غمخواران
[M2]مرهم سینه دل افگاران
[B][M1]همدم ناله سحر خیزان
[M2]رازدار ز دیده خونریزان
[B][M1]دستگیر فتادگان از پای
[M2]ره به جا آر رفتگان از جای
[B][M1]جای در پرده دلم کردی
[M2]پرده خلق منزلم کردی
[B][M1]عشق تو شعله زد ز خرمن من
[M2]بکش از دست خلق دامن من
[B][M1]نیست جز بندگیت زندگیم
[M2]بند هر کس مکن به بندگیم
[B][M1]به جمال و کمال تو سوگند
[M2]که مرا تا غمت به دام افکند
[B][M1]غم دیگر نیافت ره به دلم
[M2]تخم دیگر نرست ز آب و گلم
[B][M1]آنچنان پر شد از توام رگ و پی
[M2]که شود پر سبوی و خم از می
[B][M1]تو کس بی کسان و من بی کس
[M2]بی کسی را به غور کار برس
[B][M1]از کف این و آن خلاصم کن
[M2]به کرم های خویش خاصم کن
[B][M1]این بگفت و فتاد در گریه
[M2]خون ز مژگان گشاد در گریه
[B][M1]گشت از چنگ خود کنار گزین
[M2]برگرفت از کنار و زد به زمین
[B][M1]آنچه بودی ز آرزو پیوست
[M2]در کنارش چو آرزو بشکست
[B][M1]تاجر و هر که بود با تاجر
[M2]اندر آن بزم دلگشا حاضر
[B][M1]همه گفتند کش ز زیبایی
[M2]در سر افتاده است سودایی
[B][M1]عشق ماهی چنین رهش زده است
[M2]زخم بر جان آگهش زده است
[B][M1]لیک هر چند گفت و گو کردند
[M2]از چپ و راست جست و جو کردند
[B][M1]هیچ روشن نشد که آن مه کیست
[M2]وانکه بر وی زد از بتان ره کیست
[B][M1]قرب یک سال آنچنان می بود
[M2]همدم گریه و فغان می بود
[B][M1]نه به شب خواب و نی به روز قرار
[M2]نه ز لب خنده نز زبان گفتار
[B][M1]از طعام و شراب بست دهان
[M2]تاجر از حال او رسید به جان
[B][M1]در بسی کار آزمونش کرد
[M2]عاقبت جزم بر جنونش کرد
[B][M1]بردش از قصر چون نگارستان
[M2]همچو دیوانگان به مارستان
[B][M1]دل به ناکام بر جفاش نهاد
[M2]بند آهن به دست و پاش نهاد
[B][M1]او هم آنجا ز دیده خون می راند
[M2]شعرها حسب حال خود می خواند
[B][M1]اشکریزان ترانه ای می گفت
[M2]غزل عاشقانه ای می گفت
[A]
[B][M1]هم در آن وقت ها سری سقطی
[M2]آن سریع طریق حق نه بطی
[B][M1]یک شبی وقت خویش باز نیافت
[M2]لذت سجده نیاز نیافت
[B][M1]قبضی آمد پدیدش اندر دل
[M2]بر وی ادراک سر آن مشکل
[B][M1]بامدادان قدم به سیر نهاد
[M2]روی در بقعه های خیر نهاد
[B][M1]به مزارات اهل دل بگذشت
[M2]عقده قبض او گشاده نگشت
[B][M1]گفت ازین درد دل چو بیمارم
[M2]سوی بیمارخانه رو آرم
[B][M1]محنت اهل ابتلا بینم
[M2]بو که این درد را دوا بینم
[B][M1]چو به بیمارخانه پای نهاد
[M2]گره از کار بسته اش بگشاد
[B][M1]نظری هر طرف همی افکند
[M2]دید زیبا کنیزکی در بند
[B][M1]که سرشکی چو ژاله می بارد
[M2]بر گل زرد لاله می کارد
[B][M1]دست بر دل ترانه می گوید
[M2]غزل عاشقانه می گوید
[B][M1]شیخ پاکیزه سر چو دید آن حال
[M2]از مقیمان بقعه کرد سؤال
[B][M1]کین پریرو چراست در زنجیر
[M2]برگرفته چنان فغان و نفیر
[B][M1]جمله گفتند کز فلان خانه
[M2]تحفه است این که گشت دیوانه
[B][M1]بند کردندش از پی اصلاح
[M2]باشد آید مزاج او به صلاح
[B][M1]تحفه آن گفت و گوی را چو شنید
[M2]از جگر آه دردناک کشید
[B][M1]اشک خونین ز دیده افشانان
[M2]بانگ برداشت کای مسلمانان
[B][M1]من نه مجنون که نیک هشیارم
[M2]آید از طعنه جنون عارم
[B][M1]مست آنم که باده مست ازوست
[M2]نعره رند می پرست ازوست
[B][M1]شور عشقش زده ست بر من راه
[M2]از همه غافلم وز او آگاه
[B][M1]عاقلم پیش یار و فرزانه
[M2]پیش ارباب جهل دیوانه
[B][M1]عقل و فهم شما زبون من است
[M2]کمترین بنده جنون من است
[B][M1]مانده در قید این جنون باشم
[M2]به که دانا و ذوفنون باشم
[B][M1]شیخ چون گفت و گوی تحفه شنید
[M2]خاطرش رخت سوی تحفه کشید
[B][M1]سوخت از گفته دلاویزش
[M2]کرد از اشک خود گهر ریزش
[B][M1]تحفه چون ز آتش نهانی او
[M2]دید از دیده اشک رانی او
[B][M1]گفت این گریه ایست بر صفتش
[M2]وای تو چون رسی به معرفتش
[B][M1]بشناسی چنانکه هست او را
[M2]جلوه گر از بلند و پست او را
[B][M1]بعد ازان ساعتی ز خویش برفت
[M2]پرده هستیش ز پیش برفت
[B][M1]چون ازان بیهشی به هوش آمد
[M2]باز در نعره و خروش آمد
[B][M1]شیخ گفت ای کنیز پاک سیر
[M2]چیست گفت ای سری بگوی خبر
[B][M1]شیخ گفت ای به دولت ارزانی
[M2]لقب و نام من چه می دانی
[B][M1]گفت تا دوست را شناخته ام
[M2]با غمش نرد عشق باخته ام
[B][M1]بر دل من ز رازهای جهان
[M2]هیچ رازی نمانده است نهان
[B][M1]شیخ گفت ای ز عشق در تب و تاب
[M2]کیست معشوق تو بگوی جواب
[B][M1]گفت معشوقم آن که جانم داد
[M2]در ستایشگری زبانم داد
[B][M1]به شناسایی خودم بنواخت
[M2]ساخت روشن دلم به نور شاخت
[B][M1]از رگ جان بود به من اقرب
[M2]نیست دور از برم نه روز و نه شب
[B][M1]بعد ازان شهقه ای بزد که مگر
[M2]مرغ جانش به لامکان زد پر
[B][M1]بار دیگر به خویش باز آمد
[M2]در سخن های دلنواز آمد
[B][M1]شیخ فرمود کش رها کردند
[M2]بندش از دست و پا جدا کردند
[B][M1]گفت ازین پس نیی به بند گرو
[M2]هر کجا خاطر تو خواهد رو
[B][M1]تحفه گفت ای به علم و دانش بیش
[M2]از همه چون روم به خاطر خویش
[B][M1]کان که از عشق سینه ریشم کرد
[M2]بنده بندگان خویشم کرد
[B][M1]تا نه راضی شود خداوندم
[M2]رفتن از جای خویش نپسندم
[B][M1]شیخ خندید کای گرامی یار
[M2]تو ز من نکته دانتری بسیار
[B][M1]روشنم گشت ازین سخن اکنون
[M2]که تویی هوشیار و من مجنون
[A]
[B][M1]تحفه و شیخ در سخن بودند
[M2]رازگوی نو و کهن بودند
[B][M1]تاجر دین و دل ز دست شده
[M2]در لگدکوب غصه پست شده
[B][M1]ناگهانی ز در درون آمد
[M2]سوی آن بندی زبون آمدی
[B][M1]شیخ را چون بدید خرم شد
[M2]دلش از کار تحفه بی غم شد
[B][M1]گفت شاید به یمن همت او
[M2]سهل گردد بلا و محنت او
[B][M1]بعد تسلیم چهره نمناک
[M2]بهر تعظیم شیخ سود به خاک
[B][M1]شیخ گفت که این حد من نیست
[M2]کین کنیزک ز من به این اولیست
[B][M1]پس ازان شیخ رو به تاجر کرد
[M2]رغبت بیع تحفه ظاهر کرد
[B][M1]کرد تاجر فغان که واویلاه
[M2]که شد احوال من ز فقر تباه
[B][M1]نیست در دستت آن گشاد ای شیخ
[M2]که توانی بهاش داد ای شیخ
[B][M1]از درم شد بهاش بیست هزار
[M2]کی برآید ز دستت این مقدار
[B][M1]همه مالم ز دست شد بیرون
[M2]در بهای کنیزک و اکنون
[B][M1]نه کنیزک به دست نی مالم
[M2]محرمی کو که پیش او نالم
[B][M1]شیخ رفت و به خانه دانگی نه
[M2]جز دعا را غریو و بانگی نه
[B][M1]دست برداشت کای اله کریم
[M2]ایزد فرد و پادشاه قدیم
[B][M1]آبرو بخش اشک ریختگان
[M2]خاک ذلت به چهره بیختگان
[B][M1]کارساز فتادگان از کار
[M2]بار بردار ماندگان در بار
[B][M1]مانده در بار تحفه است دلم
[M2]سخنی گفته ام وز آن خجلم
[B][M1]کار من تنگ شد ز تنگدلی
[M2]سرخروییم ده درین خجلی
[B][M1]در گنجینه کرم بگشای
[M2]قیمت تحفه ام کرم فرمای
[B][M1]شیخ را بود رو به خاک نیاز
[M2]که برآمد ز سوی در آواز
[B][M1]در چو بگشاد دید کرده مقام
[M2]بر درش خواجه ای و چار غلام
[B][M1]همه بر آستان او زده صف
[M2]هر یکی شمع و بدره ای در کف
[B][M1]اذن خواهان درآمدند از در
[M2]بر زمین نیازمندی سر
[B][M1]پنج بدره ز سیم پاک عیار
[M2]هر یکی در شمار پنج هزار
[B][M1]پیش شیخ زمانه بنهادند
[M2]بر سر پای خدمت استادند
[B][M1]شیخ پرسیدشان ز صورت حال
[M2]خواجه فرمود در جواب سؤال
[B][M1]که مرا شب به خواب بنمودند
[M2]صورت فقر شیخ و فرمودند
[B][M1]که دلش بهر تحفه دربار است
[M2]قیمت تحفه را طلبگار است
[B][M1]قیمت تحفه بر به خدمت شیخ
[M2]تا شوی بهره ور ز همت شیخ
[B][M1]شیخ با خواجه بامداد پگاه
[M2]رو نهادند سوی تحفه به راه
[B][M1]چون رسیدند از قضا تاجر
[M2]نیز شد بی توقفی حاضر
[B][M1]عرضه کردند بدره ها بر وی
[M2]گفت من کی فروشم او را کی
[B][M1]قیمت تحفه هست ازان افزون
[M2]کش بدینها کنم ز دل بیرون
[B][M1]می فزودند در بها ز کرم
[M2]تا رسید آن به چل هزار درم
[B][M1]گفت تاجر ز دیده ریزان آب
[M2]که شبم گفت کردگار به خواب
[B][M1]که بود تحفه برگزیده ما
[M2]او خود و غیر خود رمیده ما
[B][M1]خط آزادیش بلا اکراه
[M2]می دهم خالصا لوجه الله
[B][M1]غیر او هر چه دارم از زر و سیم
[M2]به فقیران همی کنم تسلیم
[B][M1]همه را می دهم برای خدای
[M2]بو که حاصل کنم رضای خدای
[B][M1]خواجه چون گوش کرد آن سخنان
[M2]دست بر رو نهاد گریه کنان
[B][M1]گفت گویا که خالق معبود
[M2]نیست از کار و بار من خشنود
[B][M1]که مرا ساخت زین شرف نومید
[M2]سوخت جانم به حسرت جاوید
[B][M1]به کف من ز ملک و مال اکنون
[M2]هر چه هست آمدم ازان بیرون
[B][M1]همه کردم سبیل راه خدای
[M2]که خدایم بس است در دو سرای
[B][M1]تحفه از بند بندگی چو رهید
[M2]از سر و بر هر آنچه بود کشید
[B][M1]جای اطلس پلاس ساخت لباس
[M2]موی مشکین نهفت در کرباس
[B][M1]پا نهاد از حریم بقعه بیرون
[M2]چون پری شد به ستر غیب درون
[B][M1]شیخ با آن دو تن ز دنبالش
[M2]متحیر ز صورت حالش
[B][M1]پرس پرسان چو آمدند پدر
[M2]نه خبر یافتند ازو نه اثر
[B][M1]هر سه کردند متفق با هم
[M2]روی در بادیه به عزم حرم
[B][M1]خواجه در ره به درد و داغ بمرد
[M2]تن به بوم استخوان به زاغ سپرد
[B][M1]مغز سر طعمه کلاغان ساخت
[M2]دیده منقارگاه زاغان ساخت
[B][M1]تاجر و شیخ پا بیفشردند
[M2]ریگ کوبان به کعبه پی بردند
[B][M1]با دل بی غش و درونه صاف
[M2]شیخ می کرد گرد خانه طواف
[B][M1]آمد آواز ناله ایش به گوش
[M2]کش برآمد ز جان خسته خروش
[B][M1]وز پی ناله نکته ایش نهفت
[M2]شد شنیده که بیدلی می گفت
[B][M1]کای چراغ شب سیه روزان
[M2]مایه شادی غم اندوزان
[B][M1]آگهی بخش جهان آگاهان
[M2]رهنمای فتاده از راهان
[B][M1]درد عشقت شفای بیماری
[M2]زخم تو مرهم دل افگاری
[B][M1]هر که از شوق توست در تب و تاب
[M2]نشود جز به وصل تو سیراب
[B][M1]هر که زد در محبت تو نفس
[M2]مونس جان او تو باشی و بس
[B][M1]از غمت هر که بی قرار آمد
[M2]تا نبیند تو را نیارامد
[B][M1]چون مناجات او سری بشنید
[M2]سوی آن چون سرشک خویش دوید
[B][M1]سر برآورد کای سری چونی
[M2]کاندرین درد بادت افزونی
[B][M1]شیخ گفتا کیی تو باز نمای
[M2]که فتادم ز ناله تو ز پای
[B][M1]گفت تن زن که هست رسوایی
[M2]ناشناسی پس از شناسایی
[B][M1]تحفه ام من خلاص کرده تو
[M2]صد نوا یافته ز پرده تو
[B][M1]شیخ دیدش به خاک افتاده
[M2]چشم ها در مغاک افتاده
[B][M1]سر و سیمین او خلال شده
[M2]ماه رخسار او هلال شده
[B][M1]الف قامتش چو نون گشته
[M2]طره سرکشش نگون گشته
[B][M1]چشمی و صد هزار قطره خون
[M2]لبی و صد هزار ناله فزون
[B][M1]شیخ گفتا که تحفه حال بگوی
[M2]وصف احسان ذوالجلال بگوی
[B][M1]چون ز یار و دیار ببریدی
[M2]از کرم های او چها دیدی
[B][M1]تحفه گفت از هزار تاریکی
[M2]داد بارم به قرب و نزدیکی
[B][M1]بر سریر محبتم بنشاند
[M2]وزدو صد رنج و محنتم برهاند
[B][M1]شیخ گفتا که آن ستوده شیم
[M2]کت خریدی به چل هزار درم
[B][M1]بود همراه ما به راه حجاز
[M2]در غمت مرد رو به خاک نیاز
[B][M1]تحفه گفتا که آن گرانمایه
[M2]در جنان با من است همسایه
[B][M1]دادش آنها خدا که کم دیده
[M2]دیده و گوش نیز نشنیده
[B][M1]شیخ گفتا که آن کریم نهاد
[M2]که تو را کرد از کرم آزاد
[B][M1]بر امیدت درین طوافگه است
[M2]چشم بنهاده هر طرف به ره است
[B][M1]تحفه پنهان ره دعاش سپرد
[M2]بر در کعبه اوفتاد و بمرد
[B][M1]ناگهان تاجر از عقب برسید
[M2]تحفه را اوفتاده مرده بدید
[B][M1]او هم از بیدلی به خاک افتاد
[M2]پیش آن پاک جان پاک بداد
[B][M1]هر دو را شیخ گور کرد و کفن
[M2]بعد حج رو نهاد سوی وطن
[B][M1]رحمت حق نثار ایشان باد
[M2]جای ما در جوار ایشان باد
[A]
[B][M1]لقمه ماهی فنا ذوالنون
[M2]سالی آمد به عزم حج بیرون
[B][M1]گفت دیدم که در میان طواف
[M2]رفت نوری به آسمان ز مطاف
[B][M1]پشت خود را به خانه بنهادم
[M2]واندر آن داد فکر می دادم
[B][M1]ناله ای ناگهم رسیده به گوش
[M2]که برآمد ز من فغان و خروش
[B][M1]در پی ناله برگرفتم راه
[M2]دیدم آنجا کنیزکی چون ماه
[B][M1]اندر استار کعبه آویزان
[M2]اشک خونین ز هر مژه ریزان
[B][M1]برگرفته نوا که یا مولای
[M2]لیس الا هواک جوف حشای
[B][M1]کیست مقصود من تو دانی وبس
[M2]نیست محبوب من به غیر تو کس
[B][M1]آه ازین اشک سرخ و چهره زرد
[M2]که مرا در غم تو رسواکرد
[B][M1]سینه ام شد ز درد عشق تو تنگ
[M2]چه عجب گر به سینه کوبم سنگ
[B][M1]با دلی گرم و سینه ای بریان
[M2]گشتم از درد یاریش گریان
[B][M1]در مناجات باز لب بگشود
[M2]کای خداوند کارساز ودود
[B][M1]به حق آنکه دوستدار منی
[M2]در همه کار و بار یار منی
[B][M1]که به محض کرم بیامرزم
[M2]از گنه گر چه کوه البرزم
[B][M1]شیخ چون این سخن شنید ازو
[M2]گفت ازینسان مگوی بلکه بگو
[B][M1]به حق آنکه دوستدار توام
[M2]در همه کار و بار یار توام
[B][M1]چه وقوفت بود ز یاری او
[M2]یا ز آیین دوستداری او
[B][M1]گفت شیخا جماعتی هستند
[M2]که ز جام هوای او مستند
[B][M1]اول او دوست داشت ایشان را
[M2]پس به دل مهر کاشت ایشان را
[B][M1]نکنی فهم این سخن الا
[M2]که بخوانی «فسوف یأتی الل
[B][M1]ه بقوم یحبهم و یحب
[M2]ونه » ای حبیب گشته محب
[B][M1]گر نه او دوست داردت ز نخست
[M2]کی بود دوستداری از تو درست
[B][M1]عشق او تخم عشق ما و شماست
[M2]خواستگاری نخست از وی خاست
[B][M1]عشق او شخص و عشق ما سایه
[M2]سایه از شخص می برد مایه
[B][M1]تا نه شخص است ایستاده به پای
[M2]بهر اثبات سایه ژاژ مخای
[B][M1]ما نبودیم و خواست از وی بود
[M2]ما ازآن خواست یافتیم وجود
[B][M1]شیخ گفتا که ای به فهم لطیف
[M2]از چه روی چنین ضعیف و نحیف
[B][M1]گفت مست محبت مولا
[M2]هست دایم مریض در دنیا
[B][M1]چون دوای محب او درد است
[M2]به امید شفا نه در خورد است
[B][M1]تا نیابد ز دوست بوی وفا
[M2]زان مرض نیستش امید شفا
[B][M1]گفت با شیخ بعد ازان کای شیخ
[M2]که نه روشن بود جهان بی شیخ
[B][M1]به قفا وانگر چون وا نگرید
[M2]گر چه مالید چشم هیچ ندید
[B][M1]باز چون رو به جانب او تافت
[M2]اثری زو بجز خیال نیافت
[B][M1]ماند حیران که مرغ سان چون رفت
[M2]که به یکدم ز دام بیرون رفت
[A]
[B][M1]بود شوخی نشسته بر لب بام
[M2]با فروزان رخی چو ماه تمام
[B][M1]بر شکسته کلاه گوشه ناز
[M2]گشته نازش هلاک اهل نیاز
[B][M1]پیری آمد سفید موی شده
[M2]پشتی از بار دل دو توی شده
[B][M1]روی خود را به خاک می مالید
[M2]وز دل دردناک می نالید
[B][M1]کای پسر از تو سینه چاک شدم
[M2]رحمتی کز غمت هلاک شدم
[B][M1]پیش ازان کز غمت بمیرم زار
[M2]حاجت من به یک نگاه برآر
[B][M1]گفت با او پسر به عشوه گری
[M2]من که باشم که تو به من نگری
[B][M1]در برابر نگر برادر من
[M2]که به خوبیست صد برابر من
[B][M1]پیر مسکین چو آن طرف نگریست
[M2]تا ببیند که در برابر کیست
[B][M1]دست زد آن به خون خلق دلیر
[M2]وز لب بامش اوفکند به زیر
[B][M1]کان که ما را به عشق نام برد
[M2]در رخ دیگری چرا نگرد
[B][M1]جامی از غیر دوست دیده بدوز
[M2]ور نه از دیده خون فشان شب و روز
[B][M1]گر نه از وصل بهره ور باشی
[M2]باری از هجر نوحه گر باشی
[A]
[B][M1]کشته عشق بوعلی دقاق
[M2]آن در آیین عشقبازی طاق
[B][M1]روزی این درد از دلش زد سر
[M2]به مناجات گفت در منبر
[B][M1]کای خداوند آسمان و زمین
[M2]نه مکان از تو خالی و نه مکین
[B][M1]جلوه گر در بلند و پست تویی
[M2]قصه کوتاه هر چه هست تویی
[B][M1]از تو با خلق لافها زده ام
[M2]در چندین گزافها زده ام
[B][M1]روز محشر که سازیم زنده
[M2]مکن از روی خلق شرمنده
[B][M1]گر ندانی سزای خویشتنم
[M2]کسوت صوفیان مکن ز تنم
[B][M1]که اگر مؤمنم و گر گبرم
[M2]نیست از زی صوفیان صبرم
[B][M1]در کفم رکوه و عصایی نه
[M2]در بوادی دوزخم سر ده
[B][M1]تا به هر وادیی که روی آرم
[M2]نوحه جانگداز بردارم
[B][M1]بر خود از درهای گوناگون
[M2]ریزم از دیده آب و از دل خون
[B][M1]چون نباشد به قربتم فرمان
[M2]پرورم جان به نوحه حرمان
[A]
[B][M1]هم ز وی آورند کآخر کار
[M2]چون شد این درد بر دلش بسیار
[B][M1]چهره خور چو زرد فام شدی
[M2]شیخ دین بر کنار بام شدی
[B][M1]اشک چون ریختی گهر سفتی
[M2]رو به خورشید کردی و گفتی
[B][M1]کای جهانگرد آسمان پیمای
[M2]شب تاریک کاه روز افزای
[B][M1]ز اول بامداد کز سر کوه
[M2]سر زدی با هزار فر و شکوه
[B][M1]تا به اکنون که کردی از تگ و پوی
[M2]زرد رو در دیار فرقت روی
[B][M1]تیغ آهیخته زیر پا دیدی
[M2]کوههای بلند ببریدی
[B][M1]بس بیابان ژرف پی در پی
[M2]که به یک قرص گرم کردی طی
[B][M1]از بسی بحرها به زورق زر
[M2]برگذشتی ز موج ناشده تر
[B][M1]ده به ده کو به کو شهر به شهر
[M2]یافتند از فروغ فیض تو بهر
[B][M1]هیچ جا دلشکسته ای دیدی
[M2]وز خود و خلق رسته ای دیدی
[B][M1]کش ازین غم به دل بود دردی
[M2]یا ازین راه بر رخش گردی
[B][M1]سخنان گفتی اینچنین بسیار
[M2]تا شدی آفتاب نادیدار
[B][M1]بعد ازان آمدی فرو از بام
[M2]همچنان بی قرار و بی آرام
[B][M1]بی قراری عشق بی تمکین
[M2]جز به مردن نباشدش تسکین
[B][M1]بلکه آنان که مست این جام اند
[M2]چون بمیرند هم نیارامند
[A]
[B][M1]هم ز وی آورند کز اصحاب
[M2]دید شخصیتش بعد مرگ به خواب
[B][M1]که بسی شور و بی قراری داشت
[M2]گریه و اضطراب و زاری داشت
[B][M1]گفت شیخا چه حالت است تو را
[M2]که ز مردن ملالت است تو را
[B][M1]گویی از حال خود نه خرسندی
[M2]که بدین عالم آرزومندی
[B][M1]گفت آری بس آرزومندم
[M2]که به دنیا برد خداوندم
[B][M1]نه پی جاه و مال و زینت و زر
[M2]نه پی وعظ و مجلس و منبر
[B][M1]بلکه از بهر آنکه تا پیوست
[M2]جز عصایی نباشدم در دست
[B][M1]به همه کویها درآرم سر
[M2]یک به یک خانه را بکوبم در
[B][M1]صاحب خانه را دهم آواز
[M2]کای پی هیچ مانده از همه باز
[B][M1]عمر بگذشت در پریشانی
[M2]بنگر کز چه باز می مانی
[B][M1]جامی انفاس عمر مغتنم است
[M2]انقطاع حیات دمبدم است
[B][M1]کار امروز را مباش اسیر
[M2]بهر فردا ذخیره ای برگیر
[B][M1]روز عمرت به وقت عصر رسید
[M2]عصر تو تا نماز شام کشید
[B][M1]خفتن خواب مرگ نزدیک است
[M2]موج گرداب مرگ نزدیک است
[B][M1]پیش ازین همچو سینه تاریکان
[M2]منشین بی خبر ز نزدیکان
[A]
[B][M1]صرصر مرگ را ببین چه فن است
[M2]سر شکن بیخ کن ثمر فکن است
[B][M1]شاخ پیوندها شکسته اوست
[M2]بیخ امیدها گسسته اوست
[B][M1]وی فکنده ست ازین درخت بلند
[M2]میوه نارسیده فرزند
[B][M1]چند کردن به حول و قوت فخر
[M2]کثمود الذین جابوا الصخر
[B][M1]رو به قرآن بخوان که باد چه کرد
[M2]یا جنود ثمود و عاد چه کرد
[B][M1]دست بگسل ز نقل و باده و جام
[M2]یاد کن زان که ریزدت در کام
[B][M1]ساقی مرگ جام تلخ مذاق
[M2]حین یلتف ساقکم بالساق
[B][M1]پیش از آن دم که بر سر بستر
[M2]پیچدت پایها به یکدیگر
[B][M1]پای ازین تنگنای بیرون نه
[M2]رخت ازین تیره جای بیرون نه
[B][M1]آن بود پا برون نهادن تو
[M2]رخت از اینجا برون نهادن تو
[B][M1]که ببری ز غیر حق پیوند
[M2]نهی از بندگیش بر خود بند
[B][M1]الم مرگ قطع پیوند است
[M2]زانچه اکنون دلت به آن بند است
[B][M1]بندها را چو بگسلی امروز
[M2]به همین قطع و اصلی امروز
[B][M1]چون بمیری ز خویش پیش از مرگ
[M2]نخوری زخم نیش بیش از مرگ
[A]
[B][M1]بود ازین گونه مرده بوبکر
[M2]رسته از کید زرق و حیله و مکر
[B][M1]زان چو دیدش نبی که می پیمود
[M2]ره درین تیره خاکدان فرمود
[B][M1]هر که خواهد ز خلق کهنه و نو
[M2]نگرد مرده روان گو رو
[B][M1]آهوی مشک نافه را بنگر
[M2]پسر بو قحافه را بنگر
[B][M1]او چنین مرده و گروه شقاق
[M2]می زنندش ز جهل طعن نفاق
[B][M1]کان صدق و نفاق یعنی چه
[M2]غرق وصل و فراق یعنی چه
[B][M1]بود آیینه تمام صفا
[M2]عکس بینندگان در او پیدا
[B][M1]هر که سویش ز نیک و بد می دید
[M2]اندر او عکس روی خود می دید
[B][M1]طعنه بر وی ز جان پر کینه
[M2]طعن زشتان بود بر آیینه
[B][M1]زشت ننهد ز بد سرشتی خویش
[M2]جز بر آیینه عیب زشتی خویش
[A]
[B][M1]زنگی روی چون در دوزخ
[M2]بینیی همچو موری مطبخ
[B][M1]ننمودی به پیش رویش زشت
[M2]لاف کافوری ار زدی انگشت
[B][M1]چشم ها گرد و چشمخانه مغاک
[M2]گردکان در کوی فتاده ز خاک
[B][M1]دو لبش طبع کوب و دل رنجان
[M2]همچو بر روی هم دو بادنجان
[B][M1]دهنش در خیال فرزانه
[M2]فرجه ای ز کدوی پر دانه
[B][M1]دید آیینه ای به ره برداشت
[M2]بر تماشای خویش دیده گماشت
[B][M1]هر چه از عیب خود معاینه دید
[M2]همه را از صفات آینه دید
[B][M1]گفت اگر روی بودیت چو من
[M2]صد کرامت فزودیت چو من
[B][M1]خواری تو ز بد سرشتی توست
[M2]بر ره افکندنت ز زشتی توست
[B][M1]اگرش چشم تیزبین بودی
[M2]گفت و گویش نه اینچنین بودی
[B][M1]عیبها را همه ز خود دیدی
[M2]طعن آیینه کم پسندیدی
[B][M1]مرد دانا به هر چه در نگرد
[M2]عیب بگذارد و هنر نگرد
[B][M1]هست در عیبها هنر بینی
[M2]از میان صدف گهر چینی
[B][M1]بر هنر هر که عیب بگزیند
[M2]از میان گهر صدف چیند
[A]
[B][M1]گفت خیرالبشر رسول خدای
[M2]آن فزون از همه به دانش و رای
[B][M1]که بود مؤمن بلند محل
[M2]به مثل راست همچو منج عسل
[B][M1]مگس شهد چون رود در باغ
[M2]دارد از غیر طیبات فراغ
[B][M1]همچنین مؤمنان نیکوکار
[M2]از جهان طعمه های نیکوخوار
[B][M1]عیب پوشند و در هنر نگرند
[M2]گل و ریحان طیبات خورند
[B][M1]شهدهای ثنای گوناگون
[M2]از ممر زبان دهند برون
[B][M1]از نبی آنچه حجت این است
[M2]الخبیثات للخبیثین است
[B][M1]هر که بینی ز ناقص و کامل
[M2]نیست الا به جنس خود مایل
[B][M1]اولیا یار اولیا باشند
[M2]اشقیا جفت اشقیا باشند
[B][M1]ور دو ضد را به هم قرین یابی
[M2]راز بردار و همنشین یابی
[B][M1]دان که جنسیت نهانی هست
[M2]که به ظاهر بر آن نیابی دست
[A]
[B][M1]زد حکیمی به طرف باغ قدم
[M2]دید زاغ و کبوتری با هم
[B][M1]هر دو فارغ نشسته بر یک شاخ
[M2]در زبان آوری به هم گستاخ
[B][M1]مانده حیران به فهم خرده شناس
[M2]کین نه بر وفق حکمت است و قیاس
[B][M1]صحبت جنس جز به جنس که دید
[M2]الفت بی مناسبت که شنید
[B][M1]ناگه از شاخ آمدند فرو
[M2]به تمنای آب بر لب جو
[B][M1]بر سر خاک در شتاب شدند
[M2]لنگ لنگان به سوی آب شدند
[B][M1]دید از آنجا که تیز فرهنگیست
[M2]که میانشان مناسبت لنگیست
[B][M1]لنگی پا رساند بر همشان
[M2]در تکاپوی ساخت همدمشان
[B][M1]که تو را شوق آن شود جامی
[M2]که رهی همچو میوه از خامی
[B][M1]شیوه نارسیدگان بگذار
[M2]رسم و راه رسیدگان بردار
[B][M1]تا ز خامی خویش و هیچ کسی
[M2]به مقام رسیدگی برسی
[B][M1]سوی پاکان توجهی می کن
[M2]به تکلف تشبهی می کن
[A]
[B][M1]هر که در زی پاک کیشان است
[M2]به حدیث نبی از ایشان است
[B][M1]با تو گویم که زی ایشان چیست
[M2]گر توانی به زی ایشان زیست
[B][M1]اتباع شریعت نبوی
[M2]اقتدای طریق مصطفوی
[B][M1]تن به آداب او درآوردن
[M2]دل به اخلاق او بپروردن
[B][M1]کردن سر به وحدت مطلق
[M2]در شهود خدای مستغرق
[B][M1]اگر اینها نه حد خود دانی
[M2]جهد کن آنقدر که بتوانی
[B][M1]کل ما لیس کله یدرک
[M2]کله لا یجوز ان یترک
[A]
[B][M1]زآل فرعون بود ناسره ای
[M2]هرزه گو مسخ روی مسخره ای
[B][M1]بود بر صورت کلیم الله
[M2]گاه و بیگاه با عصا و کلاه
[B][M1]پیش فرعونیان ز ناسرگی
[M2]مثل موسی شدی به مسخرگی
[B][M1]سر به تقلید وی برآوردی
[M2]هر چه دیدی ز وی همان کردی
[B][M1]ماتم غرق را چو زد جبریل
[M2]جامه عمر قبطیان در نیل
[B][M1]نشد آن مسخره هلاک ز غرق
[M2]ریخت موسی ز درد خاک به فرق
[B][M1]کای نکوکار ازاین تبه کردار
[M2]از همه بیش دیده ام آزار
[B][M1]وی بدین مکرمت چه ارزنده ست
[M2]که همه مرده اند و وی زنده ست
[B][M1]گفت حق کای گزیده وی یکچند
[M2]ساختی با تو خویش را مانند
[B][M1]هر که بر صورت گزیده ماست
[M2]به عذاب مخالفان نه سزاست
[B][M1]آن تشبه که از عداوت خاست
[M2]بین که چون مرگ کاه و عمر فزاست
[B][M1]آن که از محض دوستی خیزد
[M2]کس چه داند که تا چه انگیزد
[A]
[B][M1]بود در دل چنان که این دفتر
[M2]نبود از نصف اولین کمتر
[B][M1]لیک خامه ز جنبش پیوست
[M2]چون بدینجا رسید سر بشکست
[B][M1]چرخ اگر باز بگذرد ز ستیز
[M2]سازدم گزلک عزیمت تیز
[B][M1]دهم از سر تراش آن خامه
[M2]برسانم به مقطع این نامه
[B][M1]ور نه آن را که خاطر صافیست
[M2]اینقدر هم که گفته شد کافیست
[B][M1]داشت جهدی دبیر چرخ برین
[M2]در رقم کردن حروف سنین
[B][M1]چون رقومش به صاد و ضاد رسید
[M2]خامه را حکم ایستاد رسید
[B][M1]هم بر این حرف این خجسته کلام
[M2]ختم شد والسلام والاکرام
[END]