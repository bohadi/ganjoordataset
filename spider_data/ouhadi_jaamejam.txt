[START][A]
[B][M1]قل هوالله لامره قد قال[M2]من له‌الحمد دائما متوال
[B][M1]احد غیر واجب باحد[M2]صمد لم یلد و لم یولد
[B][M1]آنکه هست اسم اعظمش مطلق[M2]حی و قیوم نزد زمرهٔ حق
[B][M1]آنکه بی‌نام او نگشت تمام[M2]نامهٔ ذوالجلال و الاکرام
[B][M1]آنکه فوقیتش مکانی نیست[M2]وآنکه کیفیتش نشانی نیست
[B][M1]آنکه بیرون ز جوهر و عرضست[M2]وآنکه فارغ ز صحت و مرضست
[B][M1]آنکه تا بود یار و جفت نداشت[M2]وآنکه تا هست خورد و جفت نداشت
[B][M1]آنکه زاب سفید و خاک سیاه[M2]صنع او آفتاب سازد و ماه
[B][M1]آنکه مغزست و این دگرها پوست[M2]وآنکه چون نیک بنگری همه اوست
[B][M1]آنکه او خارج از عبارت ماست[M2]ذات او فارغ از اشارت ماست
[B][M1]نیست انگشت را به حرفش راه[M2]مگر از لا اله الالله
[B][M1]خرد ادراک ذات او نکند[M2]فکر ضبط صفات او نکند
[B][M1]دور و نزدیک و آشکار و نهان[M2]کردگار جهانیان و جهان
[B][M1]همه کروبیان عالم غیب[M2]سر فرو برده زین دقیقه به جیب
[B][M1]هر چه کرد و کند به هر دو سرا[M2]کس ندارد مجال چون و چرا
[B][M1]از حدیث چه و چگونه و چند[M2]هستیش کرده بر زبانها بند
[B][M1]ای منزه کمالت از کم و کاست[M2]هر چه دور از هدایت تو نه راست
[B][M1]راز پنهان آفرینش تو[M2]نتوان دید جز ببینش تو
[B][M1]در نهان نهان نهفته رخت[M2]در عیان همچو گل شکفته رخت
[B][M1]خالق هر چه بود و هست تویی[M2]آنکه بگشود وانکه بست تویی
[B][M1]بنبستی دری که نگشودی[M2]هستی امروز و باشی و بودی
[B][M1]از عدم در وجود میری[M2]پیش خود در سجود میری
[B][M1]ندهی،نعمت تو بیشی هست[M2]بدهی، عادت توپیشی هست
[B][M1]ما چه پوشیم؟ اگر نپاشی تو[M2]چه خوریم؟ ار مدد نباشی تو
[B][M1]نتوانیم گفت و نیست شکی[M2]شکر نعمت ز صد هزار یکی
[B][M1]کس خبردار کنه ذات تو نیست[M2]فکر کس واقف صفات تو نیست
[B][M1]عرش کم در بزرگواری تو[M2]فرش در موکب عماری تو
[B][M1]ای تو بیچون، چگونه دانندت؟[M2]چیستی؟بر چه اسم خوانندت؟
[B][M1]عقل ذات تو را چه نام نهد؟[M2]فکرت اینجا چگونه گام نهد؟
[B][M1]نیستت جای، در چه جایی تو؟[M2]همه زان تو خود، کرایی تو؟
[B][M1]قدرتت در عدد نمی‌گنجد[M2]قدر در رسم و حد نمیگنجد
[B][M1]رخت از نور خود درآورده[M2]پیش دلها هزار و یک پرده
[B][M1]دل ز بوی تو بوی جان شنود[M2]جان چه گوی؟ ترا همان شنود
[B][M1]رحمتت دایمست و پاینده[M2]لایزال از تو خیر زاینده
[B][M1]چونکه ذات تو بیکران باشد[M2]کس چه گوید ترا که آن باشد؟
[B][M1]نه به ذات تو اسم در گنجد[M2]نه به گنجت طلسم در گنجد
[B][M1]بسمو تو چون نپیوندیم[M2]سمت و اسم بر تو چون بندیم؟
[B][M1]چون نبیند کسی تمام ترا[M2]چون بداند که چیست نام ترا؟
[B][M1]اسم را نار در زند نورت[M2]چه طلسمی؟ که چشم بد دورت
[B][M1]ذات و اسم تو هر دو ناپیداست[M2]عقل در جستن تو هم شیداست
[B][M1]اوحدی، این سخن نه بر سازست[M2]او پدیدار و دیده‌ها بازست
[B][M1]سخن عشق کم خریدارست[M2]ورنه معشوق بس پدیدارست
[B][M1]نیست، گر نیک بنگری حالی[M2]در جهان ذره‌ای ازو خالی
[B][M1]در تو و دیدن تو خیری نیست[M2]ورنه در کاینات غیری نیست
[B][M1]بشناسش که او چه باشد و چیست؟[M2]تا بدانی که رویت اندر کیست؟
[B][M1]دوست نادیده دست بر چه نهی؟[M2]رقم بود و هست بر چه نهی؟
[B][M1]اندرین ره تو پردهٔ کاری[M2]هم تو باشی، که پرده برداری
[B][M1]گر چه هست این حکایت اندر پوست[M2]ما نخواهیم جز حکایت دوست
[A]
[B][M1]ای خرد را تو کار سازنده[M2]جان و تن را تو دل نوازنده
[B][M1]در صفات تو محو شد صفتم[M2]گم شد اندر ره تو معرفتم
[B][M1]روشنایی ببخش از آن نورم[M2]از در خویشتن مکن دورم
[B][M1]رشحهٔ نور در دماغم ریز[M2]زیت این شیشه در چراغم ریز
[B][M1]تا ببینم چو در نظر باشی[M2]راه یابم چو راه بر باشی
[B][M1]بنمایی،چرا ندانم دید؟[M2]ننمایی، کجا توانم دید؟
[B][M1]گر چه شد مدتی که در راهم[M2]همچنان در هبوط این چاهم
[B][M1]از پس پرده میکنم بازی[M2]تا مگر پرده را براندازی
[B][M1]بر درت بی‌ادب زدم انگشت[M2]حلقه‌ای ساختم ز چنبر پشت
[B][M1]تا ز در حلقه را در آویزم[M2]میزنم آه و اشک میریزم
[B][M1]بتو میپویم، ای پناهم تو[M2]مگر آری دگر به راهم تو
[B][M1]سرم از راه شد، به راه آرش[M2]دست من گیر و در پناه آرش
[B][M1]زین خیالات بر کنارم کش[M2]پردهٔ عفو پیش کارم کش
[B][M1]با منی درد سر چه میخواهم؟[M2]چو تو دارم دگر چه میخواهم؟
[B][M1]کرمت چون ز من بریده نشد[M2]چه ببینم دگر؟ که دیده نشد
[B][M1]بی‌خود ار زانکه باختم ندبی[M2]تو به چوب خودم بکن ادبی
[B][M1]با چنین داغ بندگی، که مراست[M2]به سر خود چه گردم از چپ و راست؟
[B][M1]از تو گشت استخوان من پر مغز[M2]اگر چه کاری نیامد از من نغز
[B][M1]باد نخوت برون کن از خاکم[M2]متصل کن به عنصر پاکم
[B][M1]روشنم کن چو روز شبخیزان[M2]به شبم زین وجود بگریزان
[B][M1]چون بر اندیشم از تو اندر حال[M2]مرغ اندیشه را بریزد بال
[B][M1]تو بجویی مرا؟ خیالست این[M2]باز پرسی ز من؟ محالست این
[B][M1]تا حدوث مرا قدم چه کند؟[M2]وان وجود اندرین عدم چه کند؟
[B][M1]دیر شد کز دکان گریخته‌ام[M2]و آب رویی، که بود، ریخته‌ام
[B][M1]خجلم من ز بینوایی خویش[M2]شرمسار از گریز پایی خویش
[B][M1]وه! که از کار خود چه تنگدلم![M2]می‌نمیرم ز غم، چه سنگدلم!
[B][M1]سود دیدم، سفر به آن کردم[M2]بختم آشفته شد، زیان کردم
[B][M1]دلم از کار تن به جان آمد[M2]هم ز من بر من این زیان آمد
[B][M1]جگرم خون شد از پریشانی[M2]آه! ازین جان سخت پیشانی!
[B][M1]گشته چندین ورق سیاه از من[M2]من کجا میروم؟ که آه از من!
[B][M1]تنگدستی چو من چه کار کند؟[M2]تا ازو خود کسی شمار کند
[B][M1]بی‌چراغ تو من به چاه افتم[M2]دست من گیر، تا به راه افتم
[B][M1]جز عطای تو پایمردم نیست[M2]غیر ازین اشک و روی زردم نیست
[B][M1]از تو عذر گناه می‌خواهم[M2]چون تو گفتی: بخواه، میخواهم
[B][M1]دست حاجت کشیده، سر در پیش[M2]آمدم بر درت من درویش
[B][M1]مگرم رحمت تو گیرد دست[M2]ورنه اسباب ناامیدی هست
[B][M1]چکند عذر پیچ بر پیچم؟[M2]که ز کردار خویش بر هیچم
[B][M1]نتوانستم آنچه فرمودی[M2]بتوانم، به من چو بنمودی
[B][M1]گر ببخشی تو، جای آن دارم[M2]ور بسوزی، سزای آن دارم
[B][M1]غم ما خور، که از غمت شادیم[M2]مهل از دستمان، که افتادیم
[B][M1]گر چراغی به راه ما داری[M2]به در آییم ازین شب تاری
[B][M1]ما چه داریم کان ندادهٔ تست؟[M2]چه نهد کس که نانهادهٔ تست؟
[B][M1]به عنایت علاج کن رنجم[M2]دستگاهی فرست از آن گنجم
[B][M1]دست و دامن گشاده مییم[M2]مدوان، چون پیاده مییم
[B][M1]چون گریزم؟ که پای راهم نیست[M2]چون نشینم؟ که دستگاهم نیست
[B][M1]گر چه دانم که نیک بد کردم[M2]چه توان کرد؟ چونکه خود کردم
[B][M1]قلمی بر سر گناهم کش[M2]راه گم کرده‌ام، براهم کش
[B][M1]گر تو توفیق بندگیم دهی[M2]جاودان خط زندگیم دهی
[B][M1]دل من خوش کن از شمایل خود[M2]گردنم پر کن از حمایل خود
[B][M1]کام من پیش تست، پیشم خوان[M2]خاکپای سگان خویشم خوان
[B][M1]با وفا عقد کن روانم را[M2]همدم صدق ساز جانم را
[B][M1]دیر شد، ساغر میم درده[M2]که من امشب نمیروم در ده
[B][M1]میدوم در پی تو سرگشته[M2]تا به پایان برم سر رشته
[B][M1]من ازین دو رهی به آزارم[M2]تو فرستاده‌ای، تو باز آرم
[B][M1]چون نهشتند در سرم مغزی[M2]نغز دانی تو کمتر از نغزی
[B][M1]عشق و دیوانگی و سرمستی[M2]کرد بازم بدین تهی دستی
[B][M1]از برای تو در تو دارم دست[M2]چون تو باشی، هر آنچه باید هست
[B][M1]کردگارا، به حرمت نیکان[M2]که در آرم به سلک نزدیکان
[B][M1]ریشهٔ آز بر کش از جانم[M2]به نیاز و طمع مرنجانم
[B][M1]از شراب حضور سیرم کن[M2]در نفاذ سخن دلیرم کن
[A]
[B][M1]اوحدی، گر سر لجاجت نیست[M2]زو نخواهی که خواست حاجت نیست
[B][M1]باغ و خرمن چه خواهی و ده ازو؟[M2]زو چه خواهی که باشد آن به ازو؟
[B][M1]تو ازو وقت حاجت او را خواه[M2]کو نماید به هر مرادت راه
[B][M1]گر مریدی جزو مرادت نیست[M2]ور جزو خواهی این ارادت نیست
[B][M1]هر که بی‌او رود فرو ماند[M2]خیز و بیخود برو، که او ماند
[B][M1]او شوی گر ز خود فنا گردی[M2]تو نمانی، چو آشنا گردی
[B][M1]مرغ آن باغ صید این دانه است[M2]آنچه کردی طلب درین خانه است
[B][M1]زلف معشوق زیر شانهٔ تست[M2]تیر آن شست بر نشانهٔ تست
[B][M1]به خود آنجا کسی نداند رفت[M2]به خدا باشد ار تواند رفت
[B][M1]هر چه اندر جهان او باشد[M2]یا خود او یا از آن او باشد
[B][M1]خرد اندر جهان او نرسد[M2]علم بر آستان او نرسد
[B][M1]با تو عقل ار چه بس دراز استد[M2]از تو در نیم راه باز استد
[B][M1]گر بخواند، جدا ندانی شد[M2]ور براند، کجا توانی شد؟
[B][M1]بگریزی، کجا روی که نه اوست؟[M2]بستیزی کست ندارد دوست
[B][M1]صورتی را کزو نبود خبر[M2]نقش دیوار دان و صورت در
[B][M1]سر این نقش را چه دانی تو؟[M2]که ز نقاش در گمانی تو
[B][M1]ما نباشیم و این جلال بود[M2]لم یزل بود لایزال بود
[B][M1]تا تو این جاه و جای را بینی[M2]به خدای، ار خدای را بینی
[B][M1]ز تو یک نفس جدا نبود[M2]تو نبینی، گناه ما نبود
[B][M1]راه خود کس به خود ندید آنجا[M2]ز محمد توان رسید آنجا
[A]
[B][M1]عاشقی، خیز و حلقه بر در زن[M2]دست در دامن پیمبر زن
[B][M1]حب این خواجه پایمرد تو بس[M2]نظر او دوای درد تو بس
[B][M1]اوست معنی و این دگرها نام[M2]پخته او بود و این دگرها خام
[B][M1]آنکه از اصطفا بر افلا کند[M2]در ره مصطفی کم از خاکند
[B][M1]از در او توان رسید به کام[M2]دیگران را بهل برین در و بام
[B][M1]اوست در کاینات مردم و مرد[M2]او خداوند دین و صاحب درد
[B][M1]سفر آدم سفیرنامهٔ اوست[M2]درج ادریس درج خامهٔ اوست
[B][M1]بیعه در بیعتش میان بسته[M2]زانکه ناقوس را زبان بسته
[B][M1]بر سر او ز نیک نامی تاج[M2]همه شب‌های او شب معراج
[B][M1]پیش او خود مکن حکایت شب[M2]او چراغ، آنگهی شکایت بس؟
[B][M1]گوهر چار عقد و نه درج اوست[M2]اختر پنج رکن و نه برج اوست
[B][M1]شقهٔ عرض عطف دامانش[M2]ملک از زمرهٔ غلامانش
[B][M1]آن که مه بشکند به نیم انگشت[M2]آفتابش چه باشد اندر مشت؟
[B][M1]وانکه در دست اوست ماه فلک[M2]پایش آسان رود به راه فلک
[B][M1]شب معراج کوس مهر زده[M2]خیمه بر تارک سپهر زده
[B][M1]گذر از تیر و از زحل کرده[M2]مشکل هفت چرخ حل کرده
[B][M1]سر سر جملها بدانسته[M2]شرح و تقصیل آن توانسته
[B][M1]در دمی شد نود هزار سخن[M2]کشف برجان او ز عالم کن
[B][M1]به دمی رفته، باز گردیده[M2]روی او را به چشم سر دیده
[B][M1]میم احمد چو از میان برخاست[M2]به یقین خود احد بماند راست
[B][M1]راه دان اوست، جبرییلش ساز[M2]هر چه او آورد، دلیلش ساز
[B][M1]ای فلک موکب ستاره حشر[M2]وی ز بشرت گشاده روی بشر
[B][M1]هاشمی نسبت قریشی اصل[M2]ابطحی طینت تهامی فصل
[B][M1]علم نصرتت ز عالم نور[M2]یزک لشکرت صبا و دبور
[B][M1]چرخ نه پایه پای منبر تو[M2]به سر عرش جای منبر تو
[B][M1]معجزت سنگ را زبان بخشد[M2]بوی خلقت به مرده جان بخشد
[B][M1]روز محشر، که بار عام بود[M2]از تو یک امتی تمام بود
[B][M1]بگرفته به نور شرع یقین[M2]چار یار تو چار حد زمین
[B][M1]ز ایزد و ما درود چون باران[M2]به روان تو باد و بر یاران
[A]
[B][M1]ای به مهر تو آسمان در بند[M2]یاد من کن، چو میدهم سوگند
[B][M1]به زمانی که عقد دین بستی[M2]به زمینی که اندرو هستی
[B][M1]به بنان قمر شکن که تراست[M2]به زبان شکر سخن که تراست
[B][M1]به دو گیسوی مشک پیوندت[M2]به دو چشم سیاه دلبندت
[B][M1]به نماز شب و قیام و قعود[M2]به دعای پر و رکوع و سجود
[B][M1]به اذان و به مسجد و محراب[M2]به وضو کردن و طهارت آب
[B][M1]به شب هجرت و حمایت غار[M2]به دم عنکبوت و صحبت یار
[B][M1]به خروج و فلک نوشتن تو[M2]به عروج و به باز گشتن تو
[B][M1]به شهادت که شد در اسلام[M2]به صلوة و زکوة و حج و صیام
[B][M1]در قناعت به نیم سیری تو[M2]در شجاعت بدان دلیری تو
[B][M1]به براق و بر فرف راهت[M2]به وصول و به قربت شاهت
[B][M1]به وقار تو در نزول ملک[M2]به شکوه تو بر عقول فلک
[B][M1]به حدیث حیات پیوندت[M2]به جگر گوشگان دلبندت
[B][M1]به شهیدان کربلا ز فسوس[M2]بستم کشتگان مشهد طوس
[B][M1]به چهل مرد و چار فرزانه[M2]به دو هم خوابه و دو هم خانه
[B][M1]به دو چشم سرشک بارانت[M2]به بزرگان دین و یارانت
[B][M1]به عقیق تو در حدیث و کلام[M2]به حقوق تو در شفاعت عام
[B][M1]به فتوحات بوقبیس و حری[M2]به ثریای مکه تا بثری
[B][M1]به صیام و به بردباری تو[M2]به قیام شب و به زاری تو
[B][M1]به جمال صحابه در عهدت[M2]به رخ نه جمیله در مهدت
[B][M1]به دل کعبه و به ناف زمین[M2]به کتاب و به جبرئیل امین
[B][M1]به حطیم و مقام و زمزم و رکن[M2]به سکون مجاوران دو سکن
[B][M1]به صفا و به مروه و عرفات[M2]به مه و مهر و فرش و کرسی و ذات
[B][M1]که مکن زان در اوحدی را دور[M2]یارمندیش کن ز عالم نور
[B][M1]گر گناهش نهفته شدن یا فاش[M2]نیست اندیشه این تو او را باش
[B][M1]زین گرانجانی و سبک پایی[M2]هیچ غم نیست گر تو او رایی
[B][M1]تو به تقصیر طاعتش منگر[M2]به قصور بضاعتش منگر
[B][M1]ز کرم یک نظر به کارش کن[M2]در دو گیتی بزرگوارش کن
[A]
[B][M1]ای نخستینه فیض عالم جود[M2]اولین نسخهٔ سواد وجود
[B][M1]روح در مکتبت نو آموزی[M2]ابد از مد مدتت روزی
[B][M1]آسمان ترا زمین سایه[M2]آفتاب سپهر نه پایه
[B][M1]لنگر کشتی نفوس تویی[M2]مسعد اختر نحوی تویی
[B][M1]هر که دور از تو دور ازو نیکی[M2]وانکه نزد تو، یافت نزدیکی
[B][M1]نیست راه از تو تا به علت تو[M2]بجز از بیش او و قلت تو
[B][M1]اندر ایجاد علت اولی[M2]نیست بالاتر از تو معلولی
[B][M1]نظرت کرده تربیت جان را[M2]یار او کرده نور ایمان را
[B][M1]پیش رخ بسته‌ای، ز قاف به قاف[M2]تتق از زر نگار گوهر باف
[B][M1]گوش نه چرخ بر اشارت تست[M2]کاخ هفت اختر از عمارت تست
[B][M1]یزک لشکر وجود تویی[M2]قاید کاروان جود تویی
[B][M1]دین ز حفظ تو پایدار بود[M2]دل ز بوی تو با قرار بود
[B][M1]لشکر روح را امیر تویی[M2]همه طفلند خلق و پیر تویی
[B][M1]ای ز چرخ و سروش بالاتر[M2]از تو گوهر نزاد والاتر
[B][M1]مددی ده، که دیو رنجم داد[M2]جان من شو، که تن شکنجم داد
[B][M1]کارگاه من از تو بر کارست[M2]تو نباشی، مرا چه مقدارست؟
[B][M1]سایهٔ خود مدار دور از من[M2]مبر، ای محض نور، نور از من
[B][M1]به فلک راه ده روانم را[M2]فلکی کن به علم جانم را
[A]
[B][M1]ویحک! ای قبهٔ زمرد رنگ[M2]که ز جانم همی زدایی زنگ
[B][M1]کارگاه تر از کونی تو[M2]کس نداند که: از چو لونی تو؟
[B][M1]بودنیها ز تست و آیینها[M2]به تو گویی حوالتست این ها
[B][M1]باده‌ای گر نخورده‌ای ز کجاست؟[M2]که چو فرزین همیر وی چپ و راست
[B][M1]در تو این گردش چنین دایم[M2]هم ز شوقیست، تا شدی قایم
[B][M1]مینماید که نطق و جانت هست[M2]روشی داری و روانت هست
[B][M1]گر چه دانا به عمر پیرت گفت[M2]رو، که از صد گلت یکی نشکفت
[B][M1]در چه کاری که خود درنگت نیست؟[M2]یا چه چیزی که هیچ رنگت نیست؟
[B][M1]دیده آب معلقت خواند[M2]وهم دریای زیبقت خواند
[B][M1]هم به دشت تو گاو در غله[M2]هم به کوه تو گرگ در گله
[B][M1]فارغ از فقر و احتشامی تو[M2]دور از انبوه و ازدحامی تو
[B][M1]تو و آن اختران چون ژاله[M2]باغ پر میوه، دشت پر لاله
[B][M1]جوهرت را عرض زمین و زمان[M2]روشت را غرض همین و همان
[B][M1]چار عنصر ز گردشت زاده[M2]تیره و روشن و نر و ماده
[B][M1]تنت از خرق و التیام بری[M2]نفست از شهوت خصام عری
[B][M1]گشته مبنی دوام انجم تو[M2]اعتدال مزاج پنجم تو
[B][M1]رخ در آسودگی نداری هیچ[M2]خبر از آسودگی نداری هیچ
[B][M1]میکنی در جهان اثر بیخواست[M2]خواهش خود به کس نگویی راست
[B][M1]کسی از سر دورت آگه نیست[M2]هیچ دانا ز غورت آگه نیست
[B][M1]در نداری، که آیمت بر بام[M2]سر نداری، که آیی اندر دام
[B][M1]چیستند این بتان رنگارنگ؟[M2]که در آغوششان کشیدی تنگ
[B][M1]رخشان دلپذیر و جان افروز[M2]گوهر تاجشان جهان افروز
[B][M1]فرقشان را برسم بختاقی[M2]افسر و تاج خالد و باقی
[B][M1]دایم این شمع‌ها فروزنده[M2]بنکاهند هیچ و سوزنده
[B][M1]سبزهٔ این چمن دروده نشد[M2]وز بهارش گلی ربوده نشد
[B][M1]نو عروسان کهنه کاشانه[M2]خوش خرامنده خانه در خانه
[B][M1]در سر هر کرشمه‌شان کاری[M2]هر نگه کردنی و بازاری
[B][M1]اندرین خیمه کار سازانند[M2]چست و چابک خیال بازانند
[B][M1]همه کم گوی و پر نیوشیده[M2]مهره پیدا و حقه پوشیده
[B][M1]در شبستان چرخ دولابی[M2]چشمشان گشته مست بیخوابی
[B][M1]همه چشم چراغ این دیرند[M2]راهب آسا همیشه در سیرند
[B][M1]متنفر ز نقشهای ردی[M2]متوجه به حضرت احدی
[B][M1]دیده اندر پس کریوهٔ غیب[M2]رب خود را به دیدهٔ «لا ریب»
[B][M1]سر بسر جان و تن به تن خردند[M2]همه جویندهٔ اله خودند
[B][M1]گر چه از داد و ده جدا باشند[M2]مدد سایهٔ خدا باشند
[A]
[B][M1]در جهان تا که سایهٔ شاهست[M2]جور مانند سایه در چاهست
[B][M1]دو جهان را صلای عید زدند[M2]سکه بر نام بوسعید زدند
[B][M1]جفت خورشید شد در ایامش[M2]نام سلطان محمد از نامش
[B][M1]داور داده ده، بهادر خان[M2]که نیامد نظیر او به جهان
[B][M1]شاه کشور تراز والا طرز[M2]شاه دانا نواز دانش ورز
[B][M1]شاه توفیق جوی صافی تن[M2]شاه تحقیق گوی صوفی فن
[B][M1]شاه شب زنده‌دار عزلت جوی[M2]شاه پاکیزه خلوت کم گوی
[B][M1]صمت و تقلیل و عزلتست و سهر[M2]که اساس ولایتست و ظفر
[B][M1]هر کسی را که این صفت ازلیست[M2]در کرامات پادشاه ولیست
[B][M1]این یقین درست کو را هست[M2]تیغ و گرزی چه بایدش در دست؟
[B][M1]دشمنش گر هزار کس باشد[M2]زو سر تازیانه بس باشد
[B][M1]زنده‌ای را که او نخواست نزیست[M2]گر کرامات نیست این پس چیست؟
[B][M1]آنکه رفت از درش نیامد باز[M2]ما به این دیده دیده‌ایم این راز
[B][M1]و آنکه را دوست داشت چشمش روی[M2]هم چو زینب حرام شد بر شوی
[B][M1]چه کنی از جنید و شهرش یاد؟[M2]اینک این هم جنید و هم بغداد
[B][M1]مرشد دین طریقت او بس[M2]کاشف حق حقیقت او بس
[B][M1]حال این شاه گر ز من پرسی[M2]جبرییلست بر سر کرسی
[B][M1]همه علمی به کام دانسته[M2]سر گیتی تمام دانسته
[B][M1]قمری رخ، عطاردی خامه[M2]پارسی خط و ایغری نامه
[B][M1]در جبینش ز عصمت مهدی[M2]همه پیدا ظهور هم عهدی
[B][M1]نام مهدی ز مهد مشتق شد[M2]عصمت شاه مهد مطلق شد
[B][M1]بر خلایق ز بس بلندی رای[M2]روی او را عزیز کرد خدای
[B][M1]هر که با نامش آشنا گردید[M2]همه حاجات او روا گردید
[B][M1]چرخ بسته میان به طاعت او[M2]بحر محتاج استطاعت او
[B][M1]درچمن گفته بلبل و قمری[M2]مدح این گلبن اولوالامری
[B][M1]عقل همتای او ندارد یاد[M2]چرخ مانند او ندید و نزاد
[B][M1]ز صفش نام بده چتر و علم[M2]در کفش کام دیده تیغ و قلم
[B][M1]فتح با رایتش به همراهی[M2]ملک بگرفته ماه تا ماهی
[B][M1]از دلش جمله داد و دین زاید[M2]ملک را خود ملک چنین باید
[B][M1]جاودان جمله داد و دین زاید[M2]ملک را خود ملک چنین باید
[B][M1]جاودان باد و بر خوراد از بخت[M2]شاه بغداددار کسری تخت
[B][M1]شرعین الکمال بادا دور[M2]از چنین شاه و از چنین دستور
[A]
[B][M1]خسروی طاهر و وزیری پاک[M2]هر دو در دین مبارز و چالاک
[B][M1]آن فلک را کشیده اندر سلک[M2]وین جهان را نظام داده به کلک
[B][M1]آن چو ماهست بر سپهر جلال[M2]وین چو مهرست در جهان کمال
[B][M1]شب دین از فروغ این شده روز[M2]دل کفر از شعاع آن پر سوز
[B][M1]هر چه این گفت او خلاف نکرد[M2]و آنچه این، او جز اعتراف نکرد
[B][M1]تن آن دل شده، دل این جان[M2]جان آن سال و مه بر جانان
[B][M1]زهره در بزم آن کژ آهنگی[M2]ماه با عزم این کهن لنگی
[B][M1]قول آن را به راستی پیوند[M2]عزم این مر مخالفان را بند
[B][M1]دل ز تضعیف این به برگ و نوا[M2]حکم تالیف آن روان و روا
[B][M1]آن به شاهی فلک گزید اورنگ[M2]وین بمیری ز ماه دارد ننگ
[B][M1]آن به بغداد عشق غارت کرد[M2]وین به تبریز دین عمارت کرد
[B][M1]تیغ این منهی رموز ظفر[M2]کلک او محرز کنوز قدر
[B][M1]سر این با خدای و خلق درست[M2]سیر آن در رضای خالق چیست
[B][M1]هر زمان فکر آن به طرزی نو[M2]هر دمی بخت این و ارزی نو
[B][M1]دو جهانند هر تنی به هنر[M2]بل دو جانند در تنی مضمر
[B][M1]سخت نیکند، چشم بدشان دور[M2]باهم این پادشاه و این دستور
[A]
[B][M1]صاحب ابر دست دریا کف[M2]میر عباد عبد آصف صف
[B][M1]کار فرمای هفت چرخ مشید[M2]بوالمحامد محمد بن رشید
[B][M1]ملجا ملت و ملاذ عباد[M2]زبدهٔ چهار عنصر متضاد
[B][M1]اختری حکم و آسمانی جاه[M2]خاوری شهر و خاورانی شاه
[B][M1]هشتم هفت کوکب معلوم[M2]پنجم چار گوهر معصوم
[B][M1]رای او پشتوان رایت شاه[M2]روی او قبلهٔ امیر و سپاه
[B][M1]دین و دنیا ازو دو «من ذلک»[M2]رقبهٔ او رقاب را مالک
[B][M1]لشکر فضل را مبارز اوست[M2]خلق حشوند، جمله بارز اوست
[B][M1]کف او را دو کون یکشبه خرج[M2]در سر انگشت او دو گیتی درج
[B][M1]دل و دستش بداد داد جهان[M2]در سر او نرفت باد جهان
[B][M1]مال را پایمال دستش کرد[M2]مکر دنیا بدید و پستش کرد
[B][M1]سفرهٔ چرخ و نان شطرنجی[M2]چیست تا در سماط او سنجی؟
[B][M1]پیکر مردی و نکوکاری[M2]کرده از ترک او کله داری
[B][M1]داده بزمش ز راه مستوری[M2]جام می را به سنگ دستوری
[B][M1]عقل کلی گرفته دانش و پند[M2]زان شفا بخش کلک قانون بند
[B][M1]عین معینست صورت ذاتش[M2]عمدهٔ راستی اشاراتش
[B][M1]کرده بر تخت نیک تدبیری[M2]رافت و رحمتش جهانگیری
[B][M1]به عیاری که نقد او سنجند[M2]نقرهٔ ماه و مهر ده پنجند
[B][M1]جمع بستند دخل او با خرج[M2]آسمان و زمین درو شد درج
[B][M1]کشور ظلم و جور غارت کرد[M2]ملک او ازو روی در عمارت کرد
[B][M1]پرده از روی برگرفت هنر[M2]زندگانی ز سر گرفت هنر
[B][M1]دشمنان را فگند در بیشه[M2]هیبت او چو دیو در شیشه
[B][M1]همچو برجبیس در فضای سپهر[M2]ترک ترکش سپرده تارک مهر
[B][M1]زیج مهرست رای رخشانش[M2]رصد ماه در گریبانش
[B][M1]ای به تحریر دفتر و نامه[M2]آزری نقش و مانوی خامه
[B][M1]کار تو سر بسر کراماتست[M2]ذات تو سالک مقاماتست
[B][M1]آسمان چیست؟ عطف دامانت[M2]خواجگی؟ منصب غلامانت
[B][M1]سلطنت سایهٔ صدارت تو[M2]نه فلک مسند وزارت تو
[B][M1]قلمت مشک بیز و غالیه سای[M2]قدمت شهر گیر و قلعه گشای
[B][M1]لوح محفوظ طبع دراکت[M2]عرش ملحوظ خاطر پاکت
[B][M1]اندرین آب خیز نوح تویی[M2]وندرین دامگه فتوح تویی
[B][M1]تا بدین نی کشید چنگ تو دست[M2]عود چون چنگ برکنار نشست
[B][M1]تیر خطی نبشت در سلکی[M2]تا بنان ترا کند کلکی
[B][M1]زیج جاماسب روزنامهٔ تست[M2]افسر مشتری عمامهٔ تست
[B][M1]نافهٔ آهوان سنبل چر[M2]کرده طیب از نسیم خلق توجر
[B][M1]دشمنانت چو برف از آن سردند[M2]که چو یخ جمله سایه پروردند
[B][M1]گر چه ز آتش جوازشان دادی[M2]هم به سردی گدازشان دادی
[B][M1]با ستیزنده کم ستیزی تو[M2]خون دشمن به پینه ریزی تو
[B][M1]بشکنی، گر به حکم بر تابی[M2]محور این دوقطب دولابی
[B][M1]ازطریق سخاوت و حری[M2]هر ندیمت چو کوکب دری
[B][M1]قلمت نقش بند دفتر کن[M2]کرمت ضامن عروج سخن
[B][M1]یزک لشکر تو قطب شمال[M2]پرچم رایت تو جرم هلال
[B][M1]جفت خاک در تو طاق فلک[M2]آستانت به از رواق فلک
[B][M1]عرش بلقیس کرسی حرمت[M2]خاتم جم پشیزهٔ کرمت
[B][M1]داد دنیا تو دادی و دین هم[M2]لاجرم آن ببردی و این هم
[B][M1]کس درین عرصهٔ بلند هوا[M2]به سخن چون تو نیست کام روا
[B][M1]چه شود گر ز راه دلجویی؟[M2]قلمت چون کند سخن گویی
[B][M1]به میان سخن که میسازد[M2]سخن اوحدی در اندازد
[B][M1]ای به حق خاتم اندر انگشتت[M2]راست باد از برادران پشتت
[B][M1]باش جاوید و خرم و خندان[M2]زان فروزنده روی فرزندان
[B][M1]هست جای تو چون سرای سرور[M2]که مباد ایمنی ز جای تو دور
[A]
[B][M1]ای همایون سرای فرخنده[M2]که شد از رونقت طرب زنده
[B][M1]طاق کسری ز دفترت کسریست[M2]هشت جنت ز گلشنت قصریست
[B][M1]خاکت از مشک و سنگت از مرمر[M2]بادت از خلد و آبت از کوثر
[B][M1]کوه پیموده سنگ و بر سخته[M2]بهر فرش تو تخته بر تخته
[B][M1]با زر شمسهٔ تو در یاری[M2]لاجورد سپهر زنگاری
[B][M1]کاشی و آجرت به هر خرده[M2]مال قارون به دم فرو برده
[B][M1]گچ بام تو نه سپهر به دور[M2]از ره کهکشان کشیده به ثور
[B][M1]کرده با شاخ گلبنت ز فلک[M2]شاخ طوبی خطاب « طوبی لک»
[B][M1]نقشبندان کن به کنده گری[M2]بر درت کرده عمر خود سپری
[B][M1]در تک این رواق بالنده[M2]پشت ماهی به گاو نالنده
[B][M1]ماه ازین طارم زمین مرکز[M2]در دم آفتابت آجر پز
[B][M1]صحن معمورت آستان سپهر[M2]سقف مرفوعت آشیانهٔ مهر
[B][M1]چون ز سرخاب روی شاهد شنگ[M2]داده سرخاب را جمال تو رنگ
[B][M1]کار سنگ از تو چون نگار شده[M2]جام با سنگ سازگار شده
[A]
[B][M1]ای گرامی بهشت مسجد نام[M2]خلد خاصی ز روح جنت عام
[B][M1]شاه دیوارت، ای عمارت خیر[M2]بن و بیخ کنشت کنده و دیر
[B][M1]از تو دین را نظام خواهد بود[M2]در تو مهدی امام خواهد بود
[B][M1]نیم شب دیدهٔ مؤذن بام[M2]دیده زین سوت صبح و زان سو شام
[B][M1]از ستونهات بیستون سنگی[M2]وز طبقهات آسمان رنگی
[B][M1]به مسافر در این سرای سرور[M2]منبرت سدره را نموده ز دور
[B][M1]بتو گردون ارادت آورده[M2]در تو گبران شهادت آورده
[B][M1]کرده هر شب ز گنبد نیلی[M2]در هوای تو ماه قندیلی
[B][M1]زیر این قبه‌های خرگاهی[M2]در عرق رفته گاو با ماهی
[B][M1]ز اوج مقصورهٔ تو پیش ملک[M2]اعتراف قصور کرده فلک
[B][M1]از شعاع تو در شب تیره[M2]مسجد بصره را بصر خیره
[B][M1]طور در طورهای بام تو درج[M2]قاف در کاف گنبدت شده خرج
[B][M1]ماه نو مرغ وقت ساعت تو[M2]جمع کروبیان جماعت تو
[B][M1]دین به پشتی روی دیوارت[M2]کرده اسباب شرک را غارت
[A]
[B][M1]ای در علم و خانهٔ دستور[M2]چشم بد باد از آستان تو دور
[B][M1]رفته بر خط استوار عرشت[M2]همدم خطهٔ بقا فرشت
[B][M1]کوه پیش درت کمر بسته[M2]زیر بارت زمین جگر خسته
[B][M1]برده ابداعیان کن فیکون[M2]چارحدت ز شش جهة بیرون
[B][M1]در حصار تو گنبد گردان[M2]کو توال تو همت مردان
[B][M1]شد سعادت طلایه بر تبریز[M2]تا فگندی تو سایه بر تبریز
[B][M1]از پی ضبط سفره و خوانت[M2]تا مهیا شود سبک نانت
[B][M1]آسمان گشت و کوکبی انبوه[M2]آسیابان بر آب بلیان کوه
[B][M1]مال تبریز خرج خوان تو نیست[M2]بال سرخاب را توان تو نیست
[B][M1]هر که رخ در رخ سپاس نهد[M2]در جهان اینچنین اساس نهد
[A]
[B][M1]چون مزاج جهان بدانستم[M2]نشدم غره، تا توانستم
[B][M1]کار من گوشه و کناری بود[M2]راستی را شگرف کاری بود
[B][M1]ماه را قدر من سها گفتی[M2]زهره را خود ببین چها گفتی؟
[B][M1]آنکه مهرش نیاید اندر چشم[M2]شاید ار گیرد از عطارد خشم
[B][M1]منزلم مکهٔ مبارک بود[M2]نزلم از «عمه» و «تبارک» بود
[B][M1]دل من با ملک به راز شده[M2]جانم از جسم بی‌نیاز شده
[B][M1]دیر در قدس و سیر در لاهوت[M2]از «ابا» و «ابیت» ساخته قوت
[B][M1]بوقبیس و حری درون خطم[M2]بولهلب در زبانهٔ سخطم
[B][M1]منکسر گشته قلب و یار شده[M2]قالبم عنکبوت غار شده
[B][M1]دم عیسی دل مرا حاصل[M2]کف موسی به ساعدم واصل
[B][M1]نفس من زبور خوان گشته[M2]نفسم انجیل را زبان گشته
[B][M1]دامنم زان فتوح گرما گرم[M2]داشت از آستین مریم شرم
[B][M1]هر زمانم نوازشی تازه[M2]چرخ از آواز من پر آوازه
[B][M1]ماه طلعم کلف پذیر نبود[M2]روز عیشم زوال گیر نبود
[B][M1]سایه بر مال کس نیفگندم[M2]مالش کس نکرد در بندم
[B][M1]چشم زخمی به حال من برسید[M2]تیر نقصی به بال من برسید
[B][M1]غیرت روزگار بادم داد[M2]دادم آن روزگار نیک بباد
[B][M1]دو سه درویش را به من پیوست[M2]رونق احتشام من بشکست
[B][M1]غم ایشان دلم به جان آورد[M2]به ضروریم در میان آورد
[B][M1]تا شدم کفچه دست و کاسه شکم[M2]بر در خلق میشدم که: درم
[B][M1]چند پرسی نشان من که کجاست؟[M2]گم شدم، پی چه پویی از چپ و راست؟
[B][M1]مدتی شد که از وطن دورم[M2]غربتم رنجه کرد و رنجورم
[B][M1]دل من تاب و سینه تنگی یافت[M2]جانم از غصه بار سنگی یافت
[B][M1]رخت خود در خرابه‌ای بردم[M2]زان دل افسردگان بیفسردم
[B][M1]سخنم را درو رواج نبود[M2]وز خرابی برو خراج نبود
[B][M1]بر سر شعر جان همی دادم[M2]گاهگاهش به نان همی دادم
[B][M1]با چنان قوم و دستگاهی سهل[M2]سازگاریست کار مردم اهل
[B][M1]گر نبودی شکوه یک دو بزرگ[M2]اندران فترتم بخوردی گرگ
[B][M1]در چنین فقر و نامرادی‌ها[M2]« خضعت وجهتی لوادیها»
[B][M1]صدر مشروح و صدره چاک زده[M2]سالها آه سوزناک زده
[B][M1]منتظر تا سحر شود شامم[M2]رنگ روزی بتابد از بامم
[B][M1]خبر منعمی شنیده شود[M2]هوشمندی ز دور دیده شود
[B][M1]تا که شد صیت رتبت خواجه[M2]سروری را تراز دیباجه
[B][M1]مسندش سد ملک داری شد[M2]فلکش حامل عماری شد
[B][M1]اختر طالعم بلندی یافت[M2]کارم از بخت زورمندی یافت
[B][M1]غم دل روی در رمیدن کرد[M2]فتنه آهنگ آرمیدن کرد
[B][M1]شب سروشی به صورت مردم[M2]قال: «یا ایها المزل، قم»
[B][M1]ای کلیم سخن کلامت کو؟[M2]جم جهانگیر گشت جامت کو؟
[B][M1]کرمش در گشود و خوان انداخت[M2]لطفش آوازه در جهان انداخت
[B][M1]چه نشینی که وقت کار آمد؟[M2]گل امیدها به بار آمد
[B][M1]مرد کاری، حدیث مردان کن[M2]جام پر گشت، دور گردان کن
[B][M1]کارت از دست اگر چه رفت،بکوش[M2]وین قدح را به یاد خواجه بنوش
[A]
[B][M1]ای دل، از حکم زیجهای کهن[M2]طالع وقت را نگاهی کن
[B][M1]به نمودار راست، بی تخمین[M2]راز این طفل نورسیده ببین
[B][M1]که قوی حال یا زبون طرفست؟[M2]کوکبش در هبوط یا شرفست؟
[B][M1]در جهان بر چه حال خواهد بود؟[M2]از چه چیزش وبال خواهد بود؟
[B][M1]به در آور ز سیر این اجرام[M2]سیر هیلاج و کدخدا و سهام
[B][M1]کوکب او ز کوکب دستور[M2]بنگر نیک تا نباشد دور
[B][M1]تا بدانیم و دل برو بندیم[M2]به سخنهای عشق پیوندیم
[B][M1]به چه میمانی؟ ای حدیقهٔ نور[M2]بس شگرفی، که چشم بد ز تو دور
[B][M1]به نبات حسن برومندی[M2]همچو روی حسان همی خندی
[B][M1]ناشکفته گلی نهشتی تو[M2]از شگفتی مگر بهشتی تو؟
[B][M1]ای فتوح دل سحر خیزم[M2]قرة العین خاطر تیزم
[B][M1]فرع و اصل تو بار نامهٔ دین[M2]باب و فصلت تراز خامهٔ دین
[B][M1]از بهار تو تا تازه دل جانها[M2]وز نهار تو روشن ایمانها
[B][M1]ز تو طبعم به دست شب خیزی[M2]کرده بر فرق عقل گلریزی
[B][M1]به زمین از سپهر پیغامی[M2]زین مباهات « جام جم» نامی
[B][M1]روشنی یافت عالم از نورت[M2]چون نبشتم به نام دستورت
[B][M1]خواجه یادم نکرد و چیزی هست[M2]که به مصر سخن عزیزی هست
[B][M1]حیف باشد چنین سخن سنجی[M2]بی‌نصیب آنگه از چنان گنجی
[B][M1]لطفش از هر کسی خبر یابست[M2]مگر از بخت من که در خوابست
[B][M1]از درختی بدان طربناکی[M2]چه کم از سایه‌ای بدین خاکی؟
[B][M1]من فگندم سفینه را در یم[M2]گر بر او رسد ندارم غم
[B][M1]ای مباهات من بایامت[M2]افتخار حدیثم از نامت
[B][M1]در جهان کس تویی، بگویم فاش[M2]منم آن هیچ کس، کس من باش
[B][M1]زان دل ابرساز دریا کن[M2]التفاتی به جانب ما کن
[B][M1]مایه داری و میتوان امروز[M2]غم پیران خور، ای جوان، امروز
[B][M1]نتوان کم چنین بیندازی[M2]که نه تبریزیم، نه شیرازی
[B][M1]گوشه دارم نه چون کمان چون تیر[M2]گوش دارم، که مستمندم و پیر
[B][M1]هست بر موجب قبالهٔ من[M2]دو سه درویش درحبالهٔ من
[B][M1]آن تعلق چو پای بندم کرد[M2]حلق در حلقهٔ کمندم کرد
[B][M1]من از آن توام چو هستی اهل[M2]غم ایشان بخور، غم من سهل
[B][M1]از کرمشان چو خادمان بنواز[M2]یا مرا نیز خادم خودساز
[B][M1]لطف کن، در کشاکشم مگذار[M2]که چو خادم همی کشندم زار
[B][M1]خاک آن خادمان بی‌خایه[M2]به ازین خادمان بی‌مایه
[B][M1]فکرت من نهاد دیوانی[M2]که نخوردم ز حاصلش نانی
[B][M1]یا رها کن چنین غریوانم[M2]یا به بیع اندر آر دیوانم
[B][M1]تا تو باشی مصاحب دیوان[M2]که نشاید دو صاحب دیوان
[B][M1]تاکنون گر چه چرخ سفله نهاد[M2]هیچم آن دست بوس دست نداد
[B][M1]به خیالی ز دور ساخته‌ام[M2]هوسی غایبانه باخته‌ام
[B][M1]از دعایت نبوده‌ام خالی[M2]بگذرانم گواه آن حالی
[B][M1]پای رفتن نبود در دستم[M2]ورنه من بر گزاف ننشستم
[B][M1]بعد ازین چون قلم به سر کوشم[M2]جامهٔ کاغذین فروپوشم
[B][M1]علم جامه جمله قصهٔ داد[M2]و اندرو کرده غصهٔ خود یاد
[B][M1]مگرم کاغذی شود روزی[M2]بر سر آن غیاث دین سوزی
[B][M1]احدی کو دهد به هر کس کام[M2]اوحدی را به دست داد این جام
[B][M1]جامش از راه چون درست آمد[M2]گر چه دیر آمدست چست آمد
[B][M1]او چو در پردهٔ طلسم کمال[M2]پیشت آورد کارنامهٔ حال
[B][M1]ره بگنجش ده، ار نرفت این بار[M2]بر سر گنج خویشتن چون مار
[B][M1]نفسی هم به کار من پرداز[M2]که چو کیخسروم نبینی باز
[B][M1]جام بستان، که میگریزم من[M2]زانکه سرمستم و بریزم من
[B][M1]جاودانیست، من بگویم راست[M2]سخن، آنگه چنین سخن که مراست
[B][M1]دخترانند خوب و بالغ و بکر[M2]که به نه ماه زاده‌اند از فکر
[B][M1]نگشاید جزین سخن دل تنگ[M2]که بماند چو نقش بر دل سنگ
[B][M1]نیست امروز، خواجه میداند[M2]هیچکس کین چنین سخن راند
[B][M1]روزگارم بساز و کار ببین[M2]شیرگیرم کن و شکار ببین
[B][M1]جرعه‌ای زان کرم به کامم ریز[M2]بادهٔ جود خود به جامم ریز
[B][M1]در دلیری، اگر چه گشتم گرم[M2]ورقم پر عرق شدست از شرم
[B][M1]گر چه شوخیست این و پیشانی[M2]تو بنه عذر این پریشانی
[B][M1]مگر این سروران که در پیشند[M2]چون ز فضل و هنر ز من بیشند
[B][M1]دور دارند ازین حروف انگشت[M2]نزنندم درفش خود بر مشت
[B][M1]در مصافات من سخن سنجم[M2]به مصافم مبر، که می‌رنجم
[B][M1]با غم عشق خلوتی دارم[M2]وز بد و نیک سلوتی دارم
[B][M1]زان حضور آمد این نماز درست[M2]گو: مگرد این شکسته باز درست
[B][M1]از تو خالی مدار گنجم را[M2]تا ببویی مگر ترنجم را
[B][M1]جام جمشید میبری زنهار![M2]عدل جمشید کن به لیل و نهار
[A]
[B][M1]ساقی ار صاف نیست، زان دردی[M2]قدحی ده، که خواب من بردی
[B][M1]نیست صافی، مهل که جوش کنم[M2]جام دردم بده، که نوش کنم
[B][M1]صف پیشینه صافها خوردند[M2]درد دردی به من رها کردند
[B][M1]درد دل را به درد بنشانم[M2]درد بهتر که درد برجانم
[B][M1]اقتضای زمان ما اینست[M2]چه توان کرد ؟ از آن ما اینست
[B][M1]گر چه آن دوستان ز دست شدند[M2]خنک آنان که زود مست شدند!
[B][M1]دلم از جان خویش سیر آمد[M2]دور او بیش ده، که دیر آمد
[B][M1]مست بگذار در بیابانش[M2]شب چو بیگه شود بخوابانش
[B][M1]جایش این به که جای خوابی هست[M2]ور خمارش کند شرابی هست
[B][M1]روز مرگ ار به حال بد باشم[M2]بده این جام، تا به خود باشم
[B][M1]چون اجل در کشد به خود تنگم[M2]بنه این جام بر سر سنگم
[B][M1]تا چو آید دل از دهان بر لب[M2]جام بر کف رویم و جان بر لب
[A]
[B][M1]مطرب، آخر تو نیز شادم کن[M2]زان فراموش عهد یادم کن
[B][M1]گر چه هرگز نکرد یاد از ما[M2]آن پریچهره یاد باد از ما
[B][M1]یاد او کن، ولی به نام دگر[M2]تا بنوشیم یک دو جام دگر
[B][M1]چون در آوردیش به پردهٔ راز[M2]جز حدیثش مگوی و پرده مساز
[B][M1]ور غزل خواهد آن رمیده غزال[M2]غزل اوحدی بخوان در حال
[B][M1]گر چه او دلفروزتر باشد[M2]سخن ما بسوزتر باشد
[B][M1]ورچه او ساکنست و آهسته[M2]من به خدمت دوم کمر بسته
[B][M1]او به تن حکم کرد و فرمان نیز[M2]من دلش میکنم فدا، جان نیز
[B][M1]من شکایت کنم ولی به نیاز[M2]او حکایت کند سراسر ناز
[B][M1]او چو دشمن همی کند زارم[M2]من به شادی که: دوستی دارم
[B][M1]من غمش میکشم به صد زاری[M2]او مرا میکشد به سر باری
[B][M1]من کنم یاد ازو خلف گردم[M2]او کند ترک من، تلف گردم
[B][M1]گر کشیدم به زلف او دستی[M2]مست بودم، مگیر بر مستی
[B][M1]دوش می‌جستم از لبش کامی[M2]چون بمن داد ازین نمط جامی
[B][M1]ننشستم چو تیزرو بودم[M2]که به این باده در گرو بودم
[B][M1]درد من خور، که صاحب دردم[M2]تا بدانی که من چه میخوردم؟
[B][M1]جام می یافتی، ز دست مده[M2]تو خودش نوش کن، به مست مده
[B][M1]می کزو هست قطره و مردی[M2]چون توان دادنش بهر سردی؟
[B][M1]پیر ما باش و شیشه پر می‌کن[M2]پای غم را به ساغری پی کن
[B][M1]من کزین گونه رند باشم مست[M2]چون نهم جام آن نگار از دست؟
[B][M1]مستم از گفتگوی عام چه غم؟[M2]عاشقان را ز ننگ و نام چه غم؟
[B][M1]جرعه‌ای می ز جام من در کش[M2]تا به جاوید مست میرو و خوش
[B][M1]گر شود مجلس تو زین می گرم[M2]بعد ازینت ز کس نیاید شرم
[B][M1]چه نهی پیش پخته بادهٔ خام؟[M2]پخته را نیز پخته باید جام
[B][M1]اندکی گر بنوشی از جامم[M2]بشناسی که پخته یا خامم
[B][M1]اوحدی، این سخن دراز کشید[M2]شب تاریک پرده باز کشید
[B][M1]اندرین شهر چون ظریفی نیست[M2]وز حریفان ما حریفی نیست
[B][M1]تا بنوشیم ساغری باهم[M2]برهیم از وجود خود ما هم
[B][M1]لاجرم جام خویش مینوشیم[M2]جامه بر جام خویش میپوشیم
[B][M1]تو مبین اینکه نقل کم دارم[M2]این نگه کن که «جام جم» دارم
[B][M1]خوان نقل بهشت آن منست[M2]حور محتاج نقل خوان منست
[B][M1]زادهٔ نیستیست هستی من[M2]پادشاهیست تنگدستی من
[B][M1]خوردم از عشق ساغر ریزان[M2]میروم اینک اوفتان خیزان
[B][M1]گر تو بر من ستم کنی ور داد[M2]منم و عشق، هر چه بادا باد!
[B][M1]باشد از عشق قوت مردان[M2]آب و نان چیست؟ قوت بی‌دردان
[B][M1]دایهٔ دل چو سرفرازم کرد[M2]عشق داد وز شیر بازم کرد
[B][M1]ای که اندر شکست ما کوشی[M2]آشتی کن، چو جام ما نوشی
[B][M1]گر چه کوتاه دیده‌ای بامم[M2]دور کن سنگ طعنه از جامم
[B][M1]خانه تاریک و وقت بیگاهست[M2]ره بگردان، که چاه در راهست
[B][M1]تشنه‌ای، گرد جوی و چاه مگرد[M2]راه جویی کن و ز راه مگرد
[B][M1]آب ازین چشمهٔ سبیل بنوش[M2]باده زین جام سلسبیل بنوش
[A]
[B][M1]ای پژوهندهٔ حقایق کن[M2]نفسی رخ درین دقایق کن
[B][M1]هر چه پرسم ترا بهانه مجوی[M2]پیش من کج نشین و راست بگوی
[B][M1]این جهانی که اندوریی تو[M2]چیست؟ با خود یکی نگویی تو
[B][M1]اصل او از کجا هویدا شد؟[M2]بود یا خود نبود و پیدا شد؟
[B][M1]چه نخست از عدم پدید آمد؟[M2]که مرین گنج را کلید آمد
[B][M1]متحرک چراست چرخ بلند؟[M2]از چه ساکن شد این زمین نژند؟
[B][M1]آن یکی گرم و گرد گرد چراست؟[M2]وین یکی با سکون و سرد چراست؟
[B][M1]این تف و باد و آب و گرد از چیست؟[M2]وین تر و خشک و گرم و سرد از چیست؟
[B][M1]به چه چیز این زمین قرار گرفت؟[M2]وز چه این تخم بیخ و بار گرفت؟
[B][M1]ظلمت این شب سیاه از چیست؟[M2]نور این آفتاب و ماه از چیست؟
[B][M1]از چه این قلعه سربلند آمد؟[M2]کدخدا چون و خانه چند آمد؟
[B][M1]چند از آن مادرند و چند پدر؟[M2]چندشان دخترست و چند پسر؟
[B][M1]تو چه چیزی؟ چه جوهری؟ چه کسی؟[M2]نرسیدی به خویش، در چه رسی؟
[B][M1]این خرد خود کجا و روح کدام؟[M2]دل که و نفس را چه باشد نام؟
[B][M1]چون فتادی به شهر بیگانه؟[M2]به چه کار آمدی درین خانه؟
[B][M1]این فرستادن پیمبر چیست؟[M2]با تو گر نیست این سخن با کیست؟
[B][M1]از چه پرهیز واجبست اینجا؟[M2]چه حجاب و که حاجبست اینجا؟
[B][M1]سازگاری و مردمی چه بود؟[M2]آدم از چیست و آدمی چه بود؟
[B][M1]زندگانی چگونه باید کرد؟[M2]چه کسان را نمونه باید کرد؟
[B][M1]خلق هر منزلی کدام بود؟[M2]منزل اصل را چه نام بود؟
[B][M1]آنچه دیدی ز سر گدشت بگوی[M2]به چه خیزست باز گشت؟ بگوی
[B][M1]چیست این دوزخ و بهشت کجاست؟[M2]پرسش حال خوب و زشت کجاست؟
[B][M1]تن و جان را عذاب چون باشد؟[M2]هول یوم‌الحساب چون باشد؟
[B][M1]اصل اینها چو نیست جز یک حرف[M2]ز چه پیدا شد این تفاوت ژرف؟
[B][M1]کار این سلطنت مجازی نیست[M2]باز دان این، که کار بازی نیست
[B][M1]همه دانستنیست این به درست[M2]گر ندانسته‌ای گناه از تست
[B][M1]به در آور اصول آن زین جام[M2]تا به کیخسروی براری نام
[B][M1]اگر این نکتها ندانی تو[M2]اندرین خاکدان بمانی تو
[B][M1]آخر این آمدن بکاری بود[M2]وز برای چنین شماری بود
[B][M1]ورنه این دردسر چه میبایست؟[M2]همه خود بود هر چه میبایست
[B][M1]تو بدان آمدی که کار کنی[M2]زین جهان دانش اختیار کنی
[B][M1]همه را بنگری و دریابی[M2]رنج بینی و دردسر یابی
[B][M1]چیست ناموس؟ دل بر او بندی[M2]کیست سالوس؟ خوش بروخندی
[B][M1]دانش این حوالتست به تو[M2]وز خدا این رسالتست به تو
[B][M1]تا حدوث از قدم پدید شود[M2]نسبت بیش و کم پدید شود
[B][M1]ترک این عالم فنا گویی[M2]ملک جاوید را ثنا گویی
[B][M1]جز به علم این کجا توان دانست؟[M2]نفس بی‌علم هیچ نتوانست
[A]
[B][M1]علم بالست مرغ جانت را[M2]بر سپهر او برد روانت را
[B][M1]علم دل را به جای جان باشد[M2]سر بی‌علم بدگمان باشد
[B][M1]دل بی‌علم چشم بی‌نورست[M2]مرد نادان ز مردمی دورست
[B][M1]علم علم بر برین بالا[M2]تا برو چون علم شوی والا
[B][M1]مبر از پای علم و دانش پی[M2]تا به قیوم در رسی و به حی
[B][M1]علم عقلست و نفس علم خدای[M2]بیش ازین بیخودی مکن به خود آی
[B][M1]زانچه بر جان نبشت در بوتات[M2]شاخ علمست و میوه معلومات
[B][M1]نیست آب حیات جز دانش[M2]نیست باب نجات جز دانش
[B][M1]هر که این آب خورد باقی ماند[M2]چشم او در جمال ساقی ماند
[B][M1]مدد روح کن به دانش و دین[M2]تا شوی همنشین روح امین
[B][M1]دین به دانش بلند نام شود[M2]دین با علم کی تمام شود؟
[B][M1]نور علمست و علم پرتو عقل[M2]روشنست این سخن چه حاجت نقل؟
[B][M1]علم داری مشو به راه ذلیل[M2]علم بس راه را چراغ و دلیل
[B][M1]چون چراغ و دلیل و پرسیدن[M2]هست، در شب چراست ترسید؟
[B][M1]علم نورست و جهل تاریکی[M2]علم راهت برد به باریکی
[B][M1]دانشست آب زندگانی مرد[M2]خنک آن کاب زندگانی خورد!
[B][M1]در پی کشف این و آن رفتن[M2]جز به دانش کجا توان رفتن؟
[B][M1]نفس بیشه است و گر بزی شیرش[M2]عقل بازو و علم شمشیرش
[B][M1]علم خود را مکن ز عقل جدا[M2]تا بدانی که کیست عقل و خدا؟
[B][M1]تن به دانش سرشته باید کرد[M2]دل به دانش فرشته باید کرد
[B][M1]علم روی ترا به راه آرد[M2]با چراغت به پیشگاه آرد
[B][M1]علم اگر قالبیست ور جانیست[M2]هر چه دانی تو به ز نادانیست
[B][M1]تن بیروح چیست؟ مشتی گرد[M2]روح بی‌علم چیست؟ بادی سرد
[B][M1]جهل خوابست و علم بیداری[M2]زان نهانی وزین پدیداری
[B][M1]جان داننده گر چه دمسازست[M2]با بدن بر فلک به پروازست
[B][M1]راز چرخ و فلک بدین دوری[M2]نه هم از علم یافت مشهوری؟
[B][M1]علم کشتی کند بر آب روان[M2]وانکه کشتی کند به علم توان
[B][M1]چون تو با علم آشنا گشتی[M2]بگذری زاب نیز بی‌کشتی
[B][M1]سگ دانا ز گاو نادان به[M2]به هنر در گذشت شهر از ده
[B][M1]شود از جهل مرد کاهل و سست[M2]دانش او را دلیر سازد و چست
[B][M1]گردش قبهٔ چنین پرکار[M2]نه به علمست، پس به چیست؟ بیار
[B][M1]این همه کار و حرفت و پیشه[M2]نه هم از دانشست و اندیشه؟
[B][M1]جهل و کوریت سر به چاه کشد[M2]علم و بینندگی به ماه کشد
[B][M1]دل شود گر به علم بیننده[M2]راه جوید به آفریننده
[B][M1]چون به علمش یقین درست شود[M2]در عمل نامدار و چست شود
[B][M1]مرد بی‌علم جفت غم بهتر[M2]دیگ بی‌گوشت بی‌کلم بهتر
[B][M1]جوش جاهل چو آتش و خاشاک[M2]بر دمد، لیک زود گردد خاک
[B][M1]علم دیوانه بی‌خلل نبود[M2]زانکه دیوانه را عمل نبود
[B][M1]علما راست رتبتی در جاه[M2]که نگردد به رستخیز تباه
[B][M1]علم را دزد برد نتواند[M2]به اجل نیز مرد نتواند
[B][M1]نه به میل زمان خراب شود[M2]نه به سیل زمین در آب شود
[B][M1]جوهر علم همچو زر باشد[M2]که چو شد کهنه تازه‌تر باشد
[B][M1]نفس را علم مستفاد کند[M2]علم ازین بیشتر چه داد کند؟
[B][M1]آنچه در علم بیش میباید[M2]دانش ذات خویش میباید
[A]
[B][M1]نامهٔ اولیاست این نامه[M2]مبر این را به شهر هنگامه
[B][M1]اندرین نامه بدیع سرشت[M2]ره دوزخ پدید و راه بهشت
[B][M1]سخن مبدا و معاش و معاد[M2]اندرین چند بیت کردم یاد
[B][M1]صفت بر و صورت فاجر[M2]حیلت دزد و حالت تاجر
[B][M1]سخنی بی‌تکلفست و صلف[M2]قمری بی‌تبرقعست و کلف
[B][M1]فکر در گفتنش نه پاینده[M2]ز امهات حضور زاینده
[B][M1]نفس را این بشارتی چندند[M2]به مقاصد اشارتی چندند
[B][M1]نام این نامه «جام جم» کردم[M2]وندرو نقش کل رقم کردم
[B][M1]تا چو رغبت کنی جهان دیدن[M2]هر چه خواهی درو توان دیدن
[B][M1]بشناسی درو که شاه کجاست؟[M2]منزل او کدام و راه کجاست؟
[B][M1]دشمن شاهرا شکست از چیست؟[M2]رنج دیوانه، خواب مست از چیست؟
[B][M1]در این خانه را که یافت کلید؟[M2]رخ این خانگی ز پرده که دید؟
[B][M1]چه مسافت ز گنج تا به طلسم؟[M2]وز مسمی چه مایه راه به اسم؟
[B][M1]باز دانی مقید از مطلق[M2]راه باطل جدا کنی از حق
[B][M1]هیچ دیوت ز ره نیندازد[M2]غول رختت به چه نیندازد
[B][M1]دور باشی ز مکرهای خفی[M2]راه یابی به ملت حنفی
[B][M1]بتو گوید که آدمی چه بود؟[M2]مرد چونست، و مردمی چه بود؟
[B][M1]سخره و رام هر دغل نشوی[M2]به ضلال مبین مثل نشوی
[B][M1]مالت از دزد در امان ماند[M2]حالت از علم بی‌گمان ماند
[B][M1]باز فکر تو چشم باز کند[M2]موکب روح ترک تاز کند
[B][M1]گول گشتت نباشد از چپ و راست[M2]بازیابی که منزل تو کجاست؟
[B][M1]دیدهٔ عبرتت گشاده شود[M2]دلت از نقش غیر ساده شود
[B][M1]تو به فتحی چنین شوی واصل[M2]و اوحدی را ثوابها حاصل
[B][M1]گر نشاید که عذر ما خواهی[M2]دولت خواجه از خدا خواهی
[A]
[B][M1]دوش کردم به خرمی عزمی[M2]که بدین جام نو کنم بزمی
[B][M1]دل چو در خانه مست شد زین می[M2]رخ به صحرا نهاد و من در پی
[B][M1]بنشستیم چون به دشت آمد[M2]جام پر کرد و می به گشت آمد
[B][M1]باده‌ای بود سخت مرد انداز[M2]شد حسابی ضرورت از آغاز
[B][M1]با که و کی؟چگونه؟ چند خورد؟[M2]تا شود مست و ره به خانه برد
[B][M1]چو ز من دور گشت مستوری[M2]برگرفتم علم به دستوری
[B][M1]قسمتی راست کردمش به سه دور[M2]تا بنوشنده بر نباشد جور
[B][M1]دور اول نشاط بخشد و نور[M2]کند از دیده خواب غفلت دور
[B][M1]اندر آید سرت به گفت و بگوی[M2]عالمی دیگرت نماید روی
[B][M1]دومین دور شیر گیر کند[M2]در فنون هنر بصیر کند
[B][M1]راه یابی به آزمایش‌ها[M2]پرده بر خیزد از نمایشها
[B][M1]در سوم دور چون کنی نوشش[M2]بنماند نهاد را پوشش
[B][M1]روح را قوت شباب دهد[M2]سر آز و امل به خواب دهد
[B][M1]این سه دور ار به سر توانی برد[M2]راه ازینجا بدر توانی برد
[A]
[B][M1]روز شد، ای حکیم،از آن منزل[M2]خبری ده که چون گذشت این دل
[B][M1]خود ازین آمدن مراد چه بود؟[M2]سر این هجر و این بعاد چه بود؟
[B][M1]مگر آغاز کار دریابیم[M2]وز وجود جهان خبر یابیم
[B][M1]همه دانستنیست این به عیان[M2]گر ندانسته‌ای درست بدان
[B][M1]کاولین قسمت از طریق قیاس[M2]در وجود و عدم دهند اساس
[B][M1]وین وجود ار فنا پذیر بود[M2]ممکنست ار چه بر اثیر بود
[B][M1]ور فنا را بدو نباشد راه[M2]واجبست و بدین مخواه گواه
[B][M1]ذات واجب قدیم و فرد بود[M2]بی‌چه و چون و خواب و خورد بود
[B][M1]باشد او از جهات نیز بدر[M2]تو از آن ذات بی‌جهت مگذر
[B][M1]هر چه در امتناع و امکانست[M2]ذات واجب مغایر آنست
[B][M1]چون شد از امتناع و امکان حر[M2]شد ز جودش وجود عالم پر
[B][M1]کرد هستیش اقتضای ظهور[M2]زانکه نورست و فاش گردد نور
[B][M1]ذات او بر وجود شاهی کرد[M2]رحمتش رخ به نیک خواهی کرد
[B][M1]صنع را مظهری ضرورت شد[M2]طالب جسم و جان و صورت شد
[B][M1]اول جمله اوست، عز وجل[M2]گر چه آخر ندارد و اول
[B][M1]عزتش چون ز خود به خود پرداخت[M2]نظری بر کمال خویش انداخت
[B][M1]زان نظر گشت عقل کل موجود[M2]عقل کورا بدید کرد سجود
[B][M1]نفس کل شد پدید از آن دیدن[M2]شد پسندیده زان پسندیدن
[B][M1]نفس چون در سوم نورد افتاد[M2]سومین جوهر دو فرد افتاد
[B][M1]زان سه رتبت سه بعد پیدا شد[M2]پیکر آسمان هویدا شد
[B][M1]جوهر نفس چون به خود نگریست[M2]تا بداند که حق که واو کیست؟
[B][M1]عقل و نفس و فلک پدید آمد[M2]چرخ در گفت و در شنید آمد
[B][M1]هم چنین تا که نه فلک شد راست[M2]حکمتش چون بدین فزونی خواست
[B][M1]شد عیان زین دو چار کاشانه[M2]هفت شاه و دوازده خانه
[B][M1]همه در مهد این همایون رخش[M2]روشن آیین و روشنایی بخش
[B][M1]نرم خوبان تیز تا زنده[M2]هر یکی پرده‌ای نوازنده
[B][M1]چرخ چون دور کرد و شد شیدا[M2]شد زمین روشن و زمان پیدا
[B][M1]در زمان گشت چار فصل پدید[M2]بر زمین نیز هفت خط بکشید
[B][M1]هفت اقلیم از آن بپیوستند[M2]هر یکی بر ستاره‌ای بستند
[B][M1]چون از آن جنبش شبانروزی[M2]یافت انجم برات پیروزی
[B][M1]شد نماینده زین ورق درحال[M2]مشرق و مغرب و جنوب و شمال
[B][M1]چرخ از اول که چیره شد در دور[M2]چار عنصر پدید شد بر فور
[B][M1]کاتش و باد و آب و خاک تواند[M2]هم حیات تو، هم هلاک تواند
[B][M1]وین عناصر چو دست بر هم داد[M2]زان سه مولود نامدار بزاد
[B][M1]آن سه مولود چیست؟ نیک بدان[M2]معدن و پس نبات و پس حیوان
[B][M1]گشت معدن به خاک پوشیده[M2]وز زمین شد نبات جوشیده
[B][M1]حیوان بر زمین و آب و هوا[M2]شد به جنبش روان و حکم روا
[B][M1]این سه موقوف بر چهار ارکان[M2]و آن برین هفت گنبد گردان
[B][M1]چرخ محتاح نفس و نفس به عقل[M2]تا به وحدت رسید نقل به نقل
[B][M1]گر چه هر یک چنین مدار کند[M2]چون به وحدت رسید، فرار کند
[B][M1]آنکه با عقل بود روحش جفت[M2]جنبش نفس را طبیعت گفت
[B][M1]طبع چون در مزاج پیوندد[M2]از تراکیب نقشها بندد
[B][M1]چونکه از طبع و از مزاج برون[M2]نیست این نقشهای گوناگون
[B][M1]اختلاف زمان برون آورد[M2]نه مزاج از چهار عنصر فرد
[A]
[B][M1]جرم خورشید گرد پیکر خاک[M2]مدتی چون بگشت با افلاک
[B][M1]آب و خاکش ز عکس تافته شد[M2]تبش اندر دو گانه یافته شد
[B][M1]متصاعد شد از میان دو بخار[M2]که دو روحند و در هوا طیار
[B][M1]روح خاکی کثیف بود و نژند[M2]روح آبی لطیف و نیز بلند
[B][M1]روح آبی چو در مشیمهٔ کان[M2]محتبس گشت ز اقتضای زمان
[B][M1]روش آفتاب تابش داد[M2]حرکت کرد و اضطرابش داد
[B][M1]بر هوا رفت و آب شد، بچکید[M2]بر زمین گرم گشت و پس بتپید
[B][M1]زان صعود و هبوط پیوسته[M2]گشت اجزاش روشن و بسته
[B][M1]زمره‌ای روح مطلقش گفتند[M2]فرقه‌ای دهن و زیبقش گفتند
[B][M1]روح خاکی چو پس دخانی بود[M2]وندرو اندکی گرانی بود
[B][M1]به یکی معدن احتباسش کرد[M2]جنبش خویش در حراسش کرد
[B][M1]تپشی دایم اندرو پیوست[M2]راه بیرون شدش نبود، ببست
[B][M1]چون بسی روزگارش این شد ورد[M2]در گوکان فتاد و شد گوگرد
[B][M1]قدما نفس نام کردندش[M2]حکما احترام کردندش
[B][M1]ذکر این نفس و روح راز نهفت[M2]شد به جسمی غبار معدن جفت
[B][M1]روح و نفس و بدن مهیا شد[M2]کارگاهی ز خاک پیدا شد
[B][M1]نوبتی دیگر از حرارت کان[M2]گرم گشت این سه جزو را ارکان
[B][M1]شد ز حر مقام و ضیق محل[M2]عقد آن در رطوبت این حل
[B][M1]وین سه را در زمان پیوستن[M2]گاه پیمان و دوستی بستن
[B][M1]وزن و قدر ار به اعتدال بود[M2]تن مصفا و جان زلال بود
[B][M1]و گر آن آب چون حجر گردد[M2]به مرور زمانه زر گردد
[B][M1]ور بود وزن زیبق افزون‌تر[M2]نقره‌ای باشد و نگردد زر
[B][M1]ور ز مساوات و وزن این دو بخار[M2]تیره باشد ز اختلاط غبار
[B][M1]نام جسمی چنین حدید بود[M2]وین پس از مدتی مدید بود
[B][M1]ور ظلمت عدیم نور شدند[M2]وز مساوات و وزن دور شدند
[B][M1]زان تمازج به مذهب هر مس[M2]جسد قلع و سرب خیزد و مس
[B][M1]وآنچه ملح و شبوب و زاجاتند[M2]هم ز تاثیر این مزاجاتند
[B][M1]هم چنین از دریچهای دگر[M2]حال و حکم نتیجهای دگر
[B][M1]تا شد این خاک پر گهر گنجی[M2]خلق نامبرده بر یکی رنجی
[B][M1]اصل و بنیاد این جواهر خاک[M2]این دو روحند، با تو گفتم پاک
[B][M1]وین جمیع ار نفیس و گردونند[M2]زادهٔ اختران گردونند
[B][M1]زین میان زر بود نتیجهٔ مهر[M2]نقره فرزند ماه زیبا چهر
[B][M1]مس و آهن ز زهره و بهرام[M2]بهره‌مندند و نور یاب مدام
[B][M1]قلع از مشتری و جیوه ز تیر[M2]زحل اندر سرب کند تاثیر
[A]
[B][M1]وین چهار آخشیج را به درست[M2]چون پدید آمد امتزاجی رست
[B][M1]نفس روینده رام ایشان شد[M2]جنبش راست کار ایشان شد
[B][M1]شغل این نفس را به طبعی راست[M2]هشت قوت به خادمی برخاست
[B][M1]قوت جذب و قوت امساک[M2]قوت هضم و دفع، بشنو پاک
[B][M1]غاذیه، نامیه، مولده هم[M2]گشته با قوت مصوره ضم
[B][M1]پس طبیعت به نقش بندی دست[M2]بر دو نقش از هزار گونه ببست
[B][M1]شد به صحرا او کوه بر، جا تنگ[M2]از گل و یاسمین رنگارنگ
[B][M1]مدتی سبز شد نبات و بلند[M2]زرد شد بعد از آن و تخم افگند
[B][M1]تا گر او ز اختلاف گردد سست[M2]مثل او از زمین تواند رست
[B][M1]چون که زایل شد اختلاف مزیج[M2]شجر آهنگ نشو کرد و بسیج
[B][M1]گشت روینده گونه گونه درخت[M2]بی بر و میوه‌دار و نازک و سخت
[B][M1]آبش از بیخ شد روان سوی شاخ[M2]شاخ و برگش دراز گشت و فراخ
[B][M1]آبخور بیخ و شاخ و خارش گشت[M2]و آن دگر جمله برگ و بارش گشت
[B][M1]بارها را نگاهداشت به برگ[M2]ز ابر و باران و برف و باد تگرگ
[B][M1]و آنچه بی‌بار بود و کج‌رو گشت[M2]ساختندش به بیشه‌ها انگشت
[B][M1]و آنچه از میوه بود بر وی بار[M2]دامنش پاک شد ز سنگ و ز خار
[B][M1]پرورش دید و سر بلندی یافت[M2]در چمن نام ارجمندی یافت
[B][M1]چون ز قسمت گرفت رستن بهر[M2]یا غذا بود، یا دوا، یا زهر
[A]
[B][M1]باز چون در مزاج این ارکان[M2]متضاعف شد اعتدال و توان
[B][M1]قوت و حس و جنبش به مراد[M2]مدد روح رستنیها داد
[B][M1]جسم چون زین دو روح یاری یافت[M2]بر حیات و روش سواری یافت
[B][M1]حرکت کرد بر زمین چپ و راست[M2]رستنی خورد و خواب و راحت خواست
[B][M1]زین میان ماده گشت و نر پیدا[M2]وز پی ماده گشت نر شیدا
[B][M1]ماده و نر به هم چو جفت شدند[M2]در تمنای خیز و خفت شدند
[B][M1]تا ز تولیدشان جهان پر گشت[M2]کوه و صحرا و غار و وادی و دشت
[A]
[B][M1]امتزاج این دو روح را با هم[M2]چونکه در اعتدال شد محکم
[B][M1]نفس دانا بدان تعلق ساخت[M2]سایهٔ نور چون بدان انداخت
[B][M1]نوع انسان از آن میان برخاست[M2]شد به قامت ز استقامت راست
[B][M1]تن او شد به عقل و جان قایم[M2]تن تباهی ندید و جان دایم
[B][M1]صاحب علم و صنعت و سخنست[M2]زانکه او را سه روح و یک بدنست
[B][M1]و آنچه اصل وجود انسانست[M2]زبدهٔ این نبات و حیوانست
[B][M1]آدمی زین دو چون خورش سازد[M2]مایهٔ نشو و پرورش سازد
[B][M1]آن غذا در بدن چو یابد نظم[M2]خون شود در تن از حرارت هضم
[B][M1]چون برآید برین سخن چندی[M2]یابد آن خون ز روح پیوندی
[B][M1]شودش رنگ از اعتدال مزاج[M2]به سپیدی چو زیبق و چو زجاج
[B][M1]در چنین حال زرع خوانندش[M2]اصل این چند فرع دانندش
[B][M1]در زوایای پشت رست شود[M2]نسبتش با بدن درست شود
[B][M1]اینچنین خوب گوهری ناسفت[M2]چون کند خفت خلوتی با جفت
[B][M1]در نهد روی از آن حدایق غلب[M2]به دهان رحم ز مجری صلب
[B][M1]باز با آب زن در آمیزد[M2]زود اندر مشیمه شان ریزد
[B][M1]هفت کوکب به کار او کوشند[M2]خلعت تربیت برو پوشند
[B][M1]به رحم شهر بند سازندش[M2]تا چو خون نژند سازندش
[B][M1]چرخ پیوندش استوار کند[M2]تا در آن جایگه قرار کند
[B][M1]ماه اول زحل کند کارش[M2]اندران وقت کو بود یارش
[B][M1]گردد این خون در آن مشیمهٔ تنگ[M2]متغیر به شکل و صورت و رنگ
[B][M1]در هنر زمره‌ای که گام نهند[M2]بر چنین آب نطفه نام نهند
[B][M1]این زمان گر زحل قوی باشد[M2]طفل پردان و معنوی باشد
[B][M1]بر یکایک ستارگان زین هفت[M2]هر یکی زین قیاس حکمی رفت
[B][M1]مشتری باشدش به ماه دوم[M2]مدد و یاور و پناه دوم
[B][M1]سرخ جامه شود بسان جگر[M2]باز گردد به رنگهای دگر
[B][M1]افتدش در مسام بادی گرم[M2]زان پدید آید اختلاجی نرم
[B][M1]حکمایی، که رسم وحد دانند[M2]اندرین حالتش ولد خوانند
[B][M1]گر سوم ماهش آفتی نرسد[M2]یا گزند و مخافتی نرسد
[B][M1]یارمندی رسد ز بهرامش[M2]متصرف شود در اندامش
[B][M1]عضوهای رئیسه را در تن[M2]با دگر عضوها کند روشن
[B][M1]ولدی را که حالت این باشد[M2]نزد دانا لقب جنین باشد
[B][M1]ماه چارم به قوت خود مهر[M2]شودش نقش بند پیکر و چهر
[B][M1]تن او نغز و پرتوان گردد[M2]روحش اندر بدان روان گردد
[B][M1]در شکم خویش را بجنباند[M2]مرد داننده کودکش خواند
[B][M1]ماه پنجم بهزهره پردازد[M2]از سرش موی رستن آغازد
[B][M1]منفصل گرددش رسوم از هم[M2]صورت چشم و گوش و بینی و فم
[B][M1]چون به ماه ششم رساند کار[M2]شود از انجمش عطارد یار
[B][M1]در دهانش زبان گشاده شود[M2]داد ترکیب هاش داده شود
[B][M1]هفتم او را قمر نگاه کند[M2]رویش از روشنی چو ماه کند
[B][M1]اندرین ماه بی‌خلاف و گزند[M2]گر بزاید بماند این فرزند
[B][M1]هشتمین ماه باز ازین ایوان[M2]نوبت آید به کوکب کیوان
[B][M1]گر ز مادر بزاید این هنگام[M2]هم شود کار زندگیش تمام
[B][M1]در نهم مشتریش باشد پشت[M2]اندران راه سهمناک درشت
[B][M1]سعدش این بند را کلید شود[M2]قوتی در ولد پدید شود
[B][M1]تا بتدریج سرنگون کندش[M2]وز شکنجی چنان برون کندش
[B][M1]مدتی بوده اندران تنگی[M2]او سبک، لیک ازو شکم سنگی
[B][M1]طفل در تنگ و مادر آهسته[M2]هر دو از بار یکدگر خسته
[B][M1]دست بر روی، ارنج بر زانو[M2]رنجه از خفت و خیز کدبانو
[B][M1]قوت آن خون و هیچ قوت نه[M2]خبر از بنیت و نبوت نه
[B][M1]چون برون آید از چنان بندی[M2]در دگر محنت اوفتد چندی
[A]
[B][M1]باشدش کار از اول پایه[M2]طلب شیر و جستن دایه
[B][M1]گه به دوشش کشند و گاه به مهد[M2]گاه صبرش دهند و گاهی شهد
[B][M1]چون ز گهواره در کنار آید[M2]در دگر گونه گیر و دار آید
[B][M1]باشدش خوف و بیم از آتش و آب[M2]آفت خفت و خیز و گریه و خواب
[B][M1]چون چپ خود ز راست بشناسد[M2]و آنچه خواهند خواست بشناسد
[B][M1]از سه حالش سخن بدر نبود:[M2]هر سه بی‌رنج و درد سر نبود
[B][M1]یا به مکتب دهند و استادش[M2]تا دهد فرض و سنتی یادش
[B][M1]باز در گریه و خروش افتد[M2]در کف چوب و مار و موش افتد
[B][M1]شود آخر فقیه و دانشمند[M2]راه یابد به خانقاهی چند
[B][M1]دل او را کند نژند و سیاه[M2]راتب هفته و وظیفهٔ ماه
[B][M1]ای بسا! نان وقف کو به زیان[M2]بدهد، تا رسد به حد بیان
[B][M1]بعد از آن یا شود مدرس عام[M2]یا معید و خطیب شهر و امام
[B][M1]یا برون اوفتد به دقاقی[M2]یا به تزویر و شید و زراقی
[B][M1]کم رسد زین میان یکی به وصول[M2]زانکه غرقند در فروع و اصول
[B][M1]وگرش در سر این هوس نبود[M2]به معانیش دسترس نبود
[B][M1]به دکانش برند و بنشانند[M2]آتشی بر دماغش افشانند
[B][M1]ز غم و داغ حرفت و پیشه[M2]گز و مقراض واره و تیشه
[B][M1]خوردنی بد، نشستنی غمناک[M2]نان بی‌وقت و آب پر خاشاک
[B][M1]چو در آید به پایهٔ مردی[M2]گرم گردد، رها کند سردی
[B][M1]افتدش زین سر سبک سایه[M2]باد در بوق و آب در خایه
[B][M1]به کف حرص و آز در ماند[M2]بازش آرند و باز در ماند
[B][M1]نشنود پند اوستاد و پدر[M2]نه به دانش گراید و نه هنر
[B][M1]تا زرش هست میدهد بر باد[M2]چون نماند شود به دزدی شاد
[B][M1]فاش و پنهان ز هوشیار و ز مست[M2]ببرد هرچش اوفتد در دست
[B][M1]بلتش چند پی فگار کنند[M2]دست آخر سرش به دار کنند
[B][M1]صد ازین بی‌هنر تلف گردد[M2]تا یکی در هنر خلف گردد
[B][M1]و گرش بخت یارمند بود[M2]نام بر دار و ارجمند بود
[B][M1]یا شود خواجهٔ گرامی بهر[M2]یا سرافرازی ار اکابر شهر
[B][M1]یا امیری شود فروزنده[M2]یا دبیری دیار سوزنده
[B][M1]رنج بسیار برده از هر باب[M2]کرده بر خود حرام راحت و خواب
[B][M1]سالها حاضر و کمر بسته[M2]دل در اندوه و درد سر بسته
[B][M1]چون ز سودای قربت و پیشی[M2]با سعادت دلش کند خویشی
[B][M1]جور و خواری کشد ز شاه و امیر[M2]ناگهان بر نشانش آید تیر
[B][M1]از عمل برکند چراغی چند[M2]خانه و آسیاب و باغی چند
[B][M1]مرکبی چند در طویله کشد[M2]دست بر صورتی جمیله کشد
[B][M1]غم آنها بگیردش دامن[M2]آز و حرص و نیاز پیرامن
[B][M1]محنت جامه و غم جو و کاه[M2]خرج ده، ساز خانه، آلت راه
[B][M1]زر خر بنده و بهای ستور[M2]نان دربان و اجرت مزدور
[B][M1]گر غلامش گریخت آه و دریغ[M2]ور سقوط شد ستور، بارد میغ
[B][M1]حسد دشمنانش اندر پی[M2]حاجت دوستان به جانب وی
[B][M1]بار صد کس به تن فرو گیرد[M2]آتش دوزخ اندرو گیرد
[B][M1]دل مظلوم در دعای بدش[M2]جان محکوم منکر خردش
[B][M1]در دل او ز هر طرف قلاب[M2]بسته بر وی ز بیم دلها خواب
[B][M1]سالها کار این و آن سازد[M2]که زمانی به خود نپردازد
[B][M1]نتواند دمی نشستن شاد[M2]نکند مرگ و آخرت را یاد
[B][M1]دست منصب گرفته گوش او را[M2]حب دنیا ربوده هوش او را
[B][M1]روز و شب هم چو باز دوخته چشم[M2]شده با بینش و حضور به خشم
[B][M1]غافل و خط آگهان در مشت[M2]که بخواهند ناگهانش کشت
[B][M1]عالمی گم شود درین سر و کار[M2]تا ازیشان یکی رسد به کنار
[A]
[B][M1]چیست گیتی؟ سرای محنت و غم[M2]زحمت او فزون و راحت کم
[B][M1]تا شب آخرین و روز نخست[M2]فلک اندر کمین محنت تست
[B][M1]سیر افلاک را مدان به عبث[M2]نفس را بر شعور این کن حث
[B][M1]در زمین هر چه جسم و جان دارد[M2]آسمان صورتی از آن دارد
[B][M1]او برین نور سایه افگنده[M2]سایهٔ این به نور آن زنده
[B][M1]اگر آن نور نیک حال بود[M2]عیش این سایه بر کمال بود
[B][M1]ور پدید آید اندرین سستی[M2]نتوان دیدن اندران رستی
[B][M1]در هم این نور و سایه پیوسته[M2]سیرت این به سیر آن بسته
[B][M1]چون ازین سایه بازگشت آن نور[M2]گشت ازین سایه زندگانی دور
[B][M1]ما چه و درچه پایه‌ایم همه؟[M2]چون نه نوریم، سایه‌ایم همه
[B][M1]تو از آنجا چو سایه زانی دور[M2]که نه‌ای هم چو سایه در پی نور
[B][M1]اصل نزدیک و اصل دور یکیست[M2]ما همه سایه‌ایم و نور یکیست
[B][M1]باز آنها که پیش ما نورند[M2]به حقیقت چو سایه مهجورند
[B][M1]هفت کوکب ز راه پنج نظر[M2]گاه زهرت دهند و گاه شکر
[B][M1]در وبال و هبوط و بعد و شرف[M2]گه تلافی گرند و گاه تلف
[B][M1]دو جهانگیر و پنج صاحب رخش[M2]زیر این طارم دوازده بخش
[B][M1]تر و خشکند و گرم و سرد به هم[M2]نرم رفتار و تیز گرد به هم
[B][M1]بشدنشان ز خانه در خانه[M2]فتنه‌ها در جهان ویرانه
[B][M1]از محاق آفت جهان باشند[M2]ز احتراق آتش نهان باشند
[B][M1]شبی و روزی و نر و ماده[M2]سعد و نحس از پی هم افتاده
[B][M1]ثابتی در مزاج سیاری[M2]واقعی در ازای طیاری
[B][M1]این یکی معطی، آن یکی قاطع[M2]این یکی تیره و آن دگر ساطع
[B][M1]باز ازین جمله ثابت و سیار[M2]هر یکی با یکی دگر شد یار
[B][M1]نحس با نحس و سعد با مسعود[M2]ممتزج رنگ هر دو گیرد زود
[B][M1]از روش چون به هم در آمیزند[M2]حالهای عجب برانگیزند
[B][M1]هر یکی مقتضی بلایی را[M2]یا فتوحی و انجلایی را
[B][M1]داده از اجتماع و استقبال[M2]مهر و مه کون را تغیر حال
[B][M1]آمدنشان سوی حضیض از اوج[M2]کرده دریای فتنه را پر موج
[B][M1]جرم خورشید را درین درجات[M2]سیصد و شست صورتست و صفات
[B][M1]هر یکی مشکلی پدید آرد[M2]یا خود از مشکلی کلید آرد
[B][M1]شد زمین چون شکارگاهی شوم[M2]گرد او حلقه‌ای ز چرخ و نجوم
[B][M1]زان نظرهای تیز و چندان سست[M2]آن رهد کو ز رخنه بیرون جست
[A]
[B][M1]میکشد چرخ ازین زمین و بحار[M2]به تف مهر گونه گونه بخار
[B][M1]بر هوا چون بخار زور کند[M2]جنبش و اضطراب و شور کند
[B][M1]کند آنکس که داد دانش داد[M2]لقب آن هوای جنبان باد
[B][M1]در زمین این بخار هست و دخان[M2]نیز در مردم و دگر حیوان
[B][M1]به زمستان مسام چون بسته است[M2]جنبش این بخار آهسته است
[B][M1]لیک چون گاه یخ گداز شود[M2]وان مسام گرفته باز شود
[B][M1]بر سه قسمت شود بخار زمین[M2]گاه جنبیدن از یسار و یمین
[B][M1]آنچه بروی زمین حصار کند[M2]جنبش او را چو بی‌قرار کند
[B][M1]کند آن راه بسته او را کسف[M2]تا پدید آورد ز لازل و خسف
[B][M1]و آنچه ره یافت در عروق مکان[M2]از تری خود وز گرمی کان
[B][M1]در صعود و هبوط آب شود[M2]مایهٔ معدن و ذهاب شود
[B][M1]و آنچه خارج شود به راه فلک[M2]نزد دانا در آن نباشد شک
[B][M1]کش گذر یا به زمهریر بود[M2]یا سوی آتش اثیر بود
[B][M1]بیش ازین جسم را گذر چون نیست[M2]این بخار از دو حال بیرون نیست:
[B][M1]یا به آتش رسد، شهاب شود[M2]ورنه بر گردش از ستبر افتد
[B][M1]چون بکوشند ابر و باد به هم[M2]بجهد برق و پس بریزد نم
[B][M1]ابر از آن باد چون دریده شود[M2]غرش رعد از آن شنیده شود
[B][M1]هر نمی کو جدا شود ز سحاب[M2]آن بخاری بود که گردد آب
[B][M1]فصل سردش تگرگ و برف کند[M2]روز گرمش به آب صرف کند
[B][M1]در هوا غیر ازین نظرها هست[M2]در زمین نیز بس اثرها هست
[B][M1]پیش آن کو اثر شناس بود[M2]آن دگرها برین قیاس بود
[A]
[B][M1]نفس نطقیست، بی‌زبان گویاست[M2]این بداند کسی که او جویاست
[B][M1]در بصر نور و در زبان گفتار[M2]در دهن زوق و در قدم رفتار
[B][M1]قوت سمع و لمس و بوییدن[M2]به ره فکر و فهم پوییدن
[B][M1]همه از فیض نفس زاینده‌است[M2]جمله را نفس ره نماینده است
[B][M1]دیدن او به امتیاز بود[M2]گفتن او به رمز و راز بود
[B][M1]بر تو از بسکه مشفقست و رحیم[M2]به هزارت زبان کند تعلیم
[B][M1]مینماید ز صد طریقت راه[M2]تا ز نیک و ز بد شوی آگاه
[B][M1]او چه شایستهٔ خودت سازد[M2]نور او عکس بر تو اندازد
[B][M1]نور او در تنت فرشته شود[M2]منهی غیب و سرنوشته شود
[B][M1]جستن هر رگی زبانی ازوست[M2]زدن هر نفس نشانی ازوست
[B][M1]جستن سر نشان جاه بود[M2]و آن پایت دلیل راه بود
[B][M1]جستن چشم راست از شادی[M2]خبرت گوید و ز آزادی
[B][M1]جستن چشم چپ نشان جفا[M2]یا سخنهای دشمنان ز قفا
[B][M1]جنبش هر یکی به منوالیست[M2]هر یکی زان دلیل بر حالیست
[B][M1]هم چنین حکم نبض شریانات[M2]اندر اوقات رنج و بحرانات
[B][M1]نبض نملی دلیل ضعف قوا[M2]متفاوت بر اختلاف هوا
[B][M1]مرتعش بر حرارت طاری[M2]ملتوی بر کمال بیماری
[B][M1]و آن دگرها بدین صفت باشد[M2]نزد آن کاهل معرفت باشد
[B][M1]سر بسر واقفان این رازند[M2]گوش کن تا چه پرده میسازند؟
[B][M1]مینیوشند و باز میگویند[M2]بی‌زبان با تو راز میگویند
[B][M1]زین ورق در سخن نقط به نقط[M2]که: غلط کم کن و تو کرده غلط
[B][M1]چر یک اندام نیز در حالیست[M2]در فراست دلیل بر فالیست
[B][M1]خال در چشم و میل در بینی[M2]صورت حیلتست و کج بینی
[B][M1]طرح بینی اگر بلند بود[M2]مرد مغرور و ارجمند بود
[B][M1]گردن و ریش و پای و قد دراز[M2]از حمایت حدیث گوید باز
[B][M1]اینچنین کارخانه‌ای برکار[M2]شب و روز و تو خفته غافل‌وار
[B][M1]چون که در تحت این بلا باشی[M2]چه کنی گر نه مبتلا باشی؟
[B][M1]کیست کین را شمار داند کرد؟[M2]همه را اعتبار داند کرد؟
[B][M1]شاد منشین، که در سرای سپنج[M2]نتوان بود بی‌کشیدن رنج
[B][M1]زان بدین عالمت فرستادند[M2]وین چنین ساز و آلتت دادند
[B][M1]تا به اینها نظر دراندازی[M2]چارهٔ کار خویشتن سازی
[B][M1]زیرکانی، که راز دانستند[M2]سر اینها چو باز دانستند
[B][M1]زین میان زود بر کنار شدند[M2]گنج‌وش سوی کنج غار شدند
[B][M1]گر تو کیخسروی به دین و به داد[M2]ور چو ناصر شوی به حجت و داد
[B][M1]تا نشویی ز ملک ایران دست[M2]نتوانی به کنج غار نشست
[B][M1]پند درویش اگر نیندوزی[M2]زین دو خسرو چرا نیاموزی؟
[B][M1]تو به آموختن بلند شوی[M2]تا بدانی و ارجمند شوی
[B][M1]چون نهاد تو آسمانی شد[M2]صورتت سر بسر معانی شد
[B][M1]نه زمین بر تو راه داند بست[M2]نه فلک نیز بر تو یابد دست
[B][M1]گر چه دیریست کندرین بندی[M2]نتوانی، که سخت پیوندی
[B][M1]نه چنان بر زمانه بستی دل[M2]که توانی شدن برون زین گل
[B][M1]من بدین غار سرفراخته‌ام[M2]که درین غار جای ساخته‌ام
[B][M1]آنکه در غار سور دارد و سیر[M2]غیرتش چون رها کند بر غیر؟
[A]
[B][M1]چون شوی آنچنان که میبایی[M2]چون تو با خویشتن نمییی؟
[B][M1]نظری کن درین معانی تو[M2]تا مگر خویش را بدانی تو
[B][M1]کز برای چه کارت آوردند؟[M2]به چه زحمت به بارت آوردند؟
[B][M1]کیستی؟ روی در کجا داری؟[M2]بکه امید و التجا داری؟
[B][M1]نامهٔ ایزدی تو، سر بسته[M2]باز کن بند نامه آهسته
[B][M1]تا ببینی تو هر دو گیتی نقد[M2]کرده با یکدگر به یک جا عقد
[B][M1]از کم و بیش نکته‌ای نگذاشت[M2]که نه ایزد درین صحیفه نگاشت
[B][M1]ای کتاب مبین، ببین خود را[M2]باز دان از هزار آن صد را
[B][M1]خویشتن را نمی‌شناسی قدر[M2]ورنه بس محتشم کسی، ای صدر
[B][M1]هم خلف نام و هم خلیفه نسب[M2]نه به بازی شدی خلیفه لقب
[B][M1]ذات حق را بهینه اسمی تو[M2]گنج تقدیس را طلسمی تو
[B][M1]به بدن درج اسم ذات شدی[M2]به قوی مظهر صفات شدی
[B][M1]هم چو سیمرغ رازهای جهان[M2]در پس قاف قالبت پنهان
[B][M1]سر موی ترا دو کون بهاست[M2]زانکه هستی دو کون بی کم کاست
[B][M1]ملکوتست جای و منزل تو[M2]جبروت آشیانهٔ دل تو
[B][M1]با تو همره ز طالع فلکی[M2]قوتی چند روحی و ملکی
[B][M1]قالبت قبه ایست اللهی[M2]لیک در جبه‌ای، نه آگاهی
[B][M1]بر تو کلک سپهر صورت بند[M2]کرده خطهای معقلی پیوند
[B][M1]هیکل تست حرز قیم فرش[M2]کایةالکرسیست و کنزالعرش
[B][M1]صنع را برترین نمونه تویی[M2]خط بی‌چون و بی‌چگونه تویی
[B][M1]هم خمیر تنت سرشتهٔ اوست[M2]هم حروفت قلم نوشتهٔ اوست
[B][M1]نقش الله نقش پنجهٔ تو[M2]« ما سوی الله» در شکنجهٔ تو
[B][M1]ز سر و دست و ناف و پای تو دل[M2]کرده نام محمدی حاصل
[B][M1]الف قامتست و را ابرو[M2]صاد و ضاد تو چشم‌ها بر رو
[B][M1]طا و ظا انف و سین و شین دندان[M2]ها دهان تو با لب خندان
[B][M1]میم نافست و عین و غینت گوش[M2]این بدان و در آن دگر میکوش
[B][M1]میکنی ز آن سر و دهان و دو چشم[M2]بر سه دندان شین شیطان خشم
[B][M1]صورتی کش به دست خود کردست[M2]چون توان گفتنش؟ که بد کردست
[B][M1]دیو را نور عقل یار نبود[M2]ورنه این جا ز سجده عار نبود
[B][M1]ایزدت خواست تا پدید شدی[M2]لایق مژده و نوید شدی
[B][M1]پدری کرد عقلت از بالا[M2]مادری نفس، تا شدی والا
[B][M1]اخترانت برادر و خواهر[M2]ملکت یار و مالکت یاور
[B][M1]عقلت از عالم اله آمد[M2]نفست از بارگاه شاه آمد
[B][M1]دو ملک با تو این چنین همراه[M2]سوی ایشان نمی‌کنی تو نگاه؟
[B][M1]ملک و روح با تو و تو به خواب[M2]شب قدری،تو خویش را دریاب
[B][M1]نه عرض گشته در سرای سپنج[M2]خادمان تو با جواهر پنج
[B][M1]چار عنصر خمیرهٔ جسمت[M2]سه موالید جزوی از اسمت
[B][M1]آب حمال تست و کشتیها[M2]باد فراش تست و دشتیها
[B][M1]آتش از مطبخ تو آشپزیست[M2]افتابت به باغ رنگ رزیست
[B][M1]بر تو حفظش چنان نگشت محیط[M2]کز مرکب بترسی وز بسیط
[B][M1]مشکل عالم از تو آسان شد[M2]دد و دامت ز دم هراسان شد
[B][M1]سنگ چون موم زیر تیشهٔ تست[M2]آب و آهن یکی ز پیشهٔ تست
[B][M1]پوست بیرون کنی ز شیر و پلنگ[M2]وز هوا در کشی عقاب و کلنگ
[B][M1]در سر پیل بر زنی قلاب[M2]گردن شیر نرکشی به طناب
[B][M1]دیگران زیر باروران تواند[M2]سر در افسار و در عنان تواند
[B][M1]حیوان و نبات خوردن تست[M2]معدن آذین گوش و گردن تست
[B][M1]آفتابست عقل و ماهت روح[M2]جهل توفان و علم کشتی نوح
[B][M1]آسمانت سرست و عرشت هوش[M2]حس ده‌گانه گونه گونه سروش
[B][M1]خلق نیکت بهشت و سیرت حور[M2]کرم و همتت بلند قصور
[B][M1]خلق بدد و زخست و نار غضب[M2]قهر و دیوانگی شواظ و لهب
[B][M1]ویل خشم و نعیم خشنودی[M2]دد و دام آز و شهوت موذی
[B][M1]بحرها آب چشم و گوش و دهان[M2]بیشه موی و درو چمنده نهان
[B][M1]کوهها گرده و سپر زو جگر[M2]دره و پشته عضوهای دگر
[B][M1]ز رگ و استخوان و عضله و پی[M2]لحم و غضروف و جلد بر سر وی
[B][M1]سه هزار آلت از درون و برون[M2]درج کردند در تو، بلکه فزون
[B][M1]بعد از آن قوت نباتی هشت[M2]با یکی زین هر آلتی ضم گشت
[B][M1]حاصل ضرب بیست و چار هزار[M2]کارفرمای و کار کن به شمار
[B][M1]شب و روز ایستاده در کارت[M2]تا بلندی گرفت دیوارت
[B][M1]نه فلک در دل تو دارد گنج[M2]با کواکب و لیک در یک کنج
[B][M1]جان جهان را بگشت و لنک نشد[M2]وز حضور سپهر تنگ نشد
[B][M1]گر زمانی به ترک تاز آیی[M2]بروی تا به عرش و باز آیی
[B][M1]شد درین جسم هفت گردون موج[M2]وز شهاب نجوم فوجا فوج
[B][M1]آسمانت سر و شهاب ذکاست[M2]زحلت فهم و فکر صایب و راست
[B][M1]با تو بهرام شوکتست و غضب[M2]زهره تزیین شهوتست و طرب
[B][M1]مشتری زهد و علم و جاه و وقار[M2]تیر شعر و خط و حساب و شمار
[B][M1]مهر حکم و سیاست شاهی[M2]ماه هر حرفتی که میخواهی
[B][M1]خاک پرگنج و پر دفینهٔ تست[M2]آب پر زورق و سفینهٔ تست
[B][M1]هم ترا تاج اصطفا بر سر[M2]هم ترا خلعت صفا در بر
[B][M1]گاه بردار و گاه بر تختی[M2]آدمی کی بود بدین سختی؟
[B][M1]«لیس فی جبتی» تو دانی گفت[M2]وین «اناالحق» تو میتوانی گفت
[B][M1]گاه عبدی و گاه معبودی[M2]چه عجب؟ چون غلام محمودی
[B][M1]خواجه فارغ شدست ازین بازی[M2]همه کارش تو بنده میسازی
[B][M1]در جهان چاره‌ای نشد ز تو فوت[M2]بجز از موت و چاره کردن موت
[B][M1]آفرینش تمام گشت بتو[M2]خاک از افلاک در گذشت بتو
[B][M1]دو سر خط حلقهٔ هستی[M2]از حقیقت به هم تو پیوستی
[B][M1]جهد آن می‌کن، ار تو عیاری[M2]کان دویی را ز بین برداری
[B][M1]نیک مستم و گرنه زین جامت[M2]بنمایم هزار و یک نامت
[B][M1]بستان این که شربتی صافیست[M2]بشناس اینقدر که این کافیست
[B][M1]بیش ازین گرد و حرف برخوانی[M2]ترسمت برجهی که: « سبحانی»
[B][M1]آنچه گفتم به نقد نیک بدان[M2]وز پی آن زیادتی میران
[A]
[B][M1]گر بپرسد کسی که: هر دو جهان[M2]گفته‌ای کندر آدمیست نهان
[B][M1]برشمردی از آن نشانی چند[M2]کردی از هر یکی بیانی چند
[B][M1]باز چندان هزار داروی و زهر[M2]که جهان دارد از یکایک بهر
[B][M1]نه فلز و جواهر کانی[M2]آشکارای آن و پنهانی
[B][M1]این جوابیست گفتنی به درست[M2]چون نگویی، گزیر باید جست
[B][M1]میتوان یک به یک بیان کردن[M2]به شناسنده بر عیان کردن
[B][M1]حکما گفته‌اند و داده نشان[M2]من بگویم ز گفتهٔ ایشان:
[B][M1]هست پوشیده در جهان گنجی[M2]بدر آوردنش ببر رنجی
[B][M1]گذری کن بطور این اسرار[M2]در مناجات عشق موسی‌وار
[B][M1]نور موسی ببین و نار خلیل[M2]اگرت آرزوست این تجلیل
[B][M1]جبلی هست در جلتها[M2]حجر او علاج علت‌ها
[B][M1]که آدم از جنتش نشان آورد[M2]فکر او شیث را به جان آورد
[B][M1]دم ثعبان ازو نموداریست[M2]رسن ساحران از آن تاریست
[B][M1]اولیا را یقین ازوست درست[M2]انبیا را گمان از آن شدسست
[B][M1]آب الیاس و خضر روشن ازوست[M2]نار نمرود نیز گلشن ازوست
[B][M1]کس چه داند که بر چه باریکیست؟[M2]این چه رمزست و در چه تاریکیست؟
[B][M1]بر محیط فلک عروج کند[M2]وز مسام ملک خروج کند
[B][M1]حال این مشکل از تو نیست بدر[M2]به ازین کن به حال خویش نظر
[B][M1]گر تو این دست بر کشی از جیب[M2]اژدها سازی از عصای شعیب
[B][M1]بکنی، گر به دیگ علم پزی[M2]بهتر از ماهتاب رنگ رزی
[B][M1]ز شرف صاحب زمانی تو[M2]به چه از خویش در گمانی تو؟
[B][M1]اندرین کعبه شد به صورت کم[M2]حجری وندر آن حجر زمزم
[B][M1]حجرش سازگار و سازنده[M2]زمزم او حجر گدازنده
[B][M1]پرگهر حجرهاست در حجرش[M2]زهره طالع ز مطلع فجرش
[B][M1]ذهب و گنج در رصاصهٔ او[M2]قمر و شمس هر دو خاصهٔ او
[B][M1]خیز و این کعبه را طوافی کن[M2]به کراماتش اعترافی کن
[B][M1]سعی کن در صفای روح و بدن[M2]تا شود تن چو جان و جان چون تن
[B][M1]که چو این عقده بر تو حل گردد[M2]منزلت تارک زحل گردد
[B][M1]گر به این وقفه میرسد عیست[M2]مهر گردد تمام برجیست
[B][M1]اندرین تیرگی بسی مردند[M2]ره به آب حیات کم بردند
[B][M1]آنکه هنجار آب گم کردند[M2]عمر خود در تراب گم کردند
[B][M1]با تو معشوقه‌ای چو آب ارزان[M2]بر سر خاک چون شدی لرزان؟
[B][M1]طالب این وصول اگر هستی[M2]در به روی طلب چرا بستی؟
[B][M1]دل به این واصلان سرگردان[M2]مده، ای جان و روی بر گردان
[B][M1]زمرهٔ انبیا غلط نروند[M2]اولیا در پی سقط نروند
[B][M1]همه معروف و قایلند برین[M2]بگرفت این سخن زمان و زمین
[B][M1]که تو گر میکشی تمام این زهر[M2]همه اجساد را توانی قهر
[B][M1]هم نشان بخشد از سپید وز زرد[M2]هم دوا باشدت به گرم و به سرد
[B][M1]علت و رنج را چهار هزار[M2]میتوان کرد ازین حجر تیمار
[B][M1]دهد از ذات خالد و باقی[M2]ضر زهری و نفع تریاقی
[B][M1]به لقب عالم صغیری تو[M2]زادهٔ عالم کبیری تو
[B][M1]نام این عالم میان اینست[M2]سومین صورت جهان اینست
[B][M1]پر شنیدم که جان و سر دادند[M2]نشنیدم کزین خبر دادند
[B][M1]جستنش گر چه از محالاتست[M2]پیش بعضی هم از کمالالتست
[B][M1]هر که او عالمی تواند ساخت[M2]مرکب امر «کن » تواند تاخت
[B][M1]گر بدین جست و جوی پردازی[M2]سایه بر سلطنت نیندازی
[B][M1]راه توحید را بدانی رمز[M2]سر بعث و نشور ما زین غمز
[B][M1]پادشاهی چه بیش ازین باشد؟[M2]غایت سلطنت همین باشد
[B][M1]خاتم خلقتی و خاتم خلق[M2]در تو پوشیده آز جامهٔ دلق
[B][M1]خاک بیزی کنی و داری گنج[M2]بس خسیس اوفتاده‌ای به مرنج
[B][M1]دو جهانی بدین حقیری تو[M2]تا ترا مختصر نگیری تو
[B][M1]باز کن چشم، اگر بصر داری[M2]تا چه چیزی تو کین اثر داری؟
[B][M1]هر چه از کاینات گیرد نام[M2]از بد و نیک و ناتمام و تمام
[B][M1]جمله راهست در تو مانندی[M2]من از آنجمله گفتم این چندی
[B][M1]تا مگر قدر خود بدانی تو[M2]حد جان و خرد بدانی تو
[B][M1]سخن مخلصان بگیری یاد[M2]ندهی روزگار خود برباد
[B][M1]این بدان: کایت شرف اینست[M2]نسخهٔ سر «من عرف » اینست
[B][M1]از برای تو سخت کوشیدند[M2]باز از غفلتت بپوشیدند
[B][M1]گر بیندازی این حجاب از روی[M2]شود اینهات کشف موی به موی
[B][M1]میوه از روضه‌ای چنین چیدن[M2]بی‌ریاضت کجا توان دیدن؟
[B][M1]بی‌ریاضت کسی نجست این حال[M2]با ریاضت شود درست این حال
[B][M1]پردهٔ شهوت و غضب در پیش[M2]منتبه کی شوی ز صورت خویش؟
[B][M1]این اثرها صفات تست، نه ذات[M2]آفتابی تو وین صفت ذرات
[B][M1]بکن، ای دوست، چون نه جسمی تو[M2]طلب خویش کز: چه قسمی تو؟
[B][M1]تو بدین مرتبت ز نادانی[M2]غافل از خویش وز خدا دانی
[B][M1]آنکه داند به چون تویی این داد[M2]نتوانش چنین گذاشت ز یاد
[B][M1]دادهٔ او بدان و دار سپاس[M2]پس بکوش و دهنده را بشناس
[B][M1]گر ندانی محل قشر از لوز[M2]گذری کن بدین مسالخ گوز
[B][M1]تا بدانی که دین به صورت نیست[M2]باد و بودش چنین ضرورت نیست
[A]
[B][M1]نوبهارست و روز عیش امروز[M2]بهل این اضطراب و طیش امروز
[B][M1]وقت یاریست، دوستان دستی[M2]جای رحمست بر چنان مستی
[B][M1]گر چه جای غمست، غم نخوریم[M2]دست بر هم زنیم و در گذریم
[B][M1]پیش دستان، که پیش ازین بودند[M2]یکدم از درد سر نیسودند
[B][M1]بتو هشتند منزلی آباد[M2]تا ازیشان کنی به نیکی یاد
[B][M1]زانچه هست ار بهش ندانی کرد[M2]جهد کن تا بهش توانی خورد
[B][M1]سیرت آن گذشتگان بشنو[M2]چون شنیدی بنه اساسی نو
[B][M1]خوش زمینیست، در عمارت کوش[M2]حاصل رنج خود بپاش و بپوش
[B][M1]این عمارت به عدل شاید کرد[M2]بیشتر رخ به عدل باید کرد
[B][M1]هر کسی را به قدر ملکی هست[M2]که بدان ملک حکم دارد و دست
[B][M1]شاه در کشور و ملک در شهر[M2]هر یکی دارد از حکومت بهر
[B][M1]گر نه از معدلت خطاب کنند[M2]دان که آن ملک را خراب کنند
[B][M1]پادشاهی تو هم به مسکن خویش[M2]بلکه در هستی خود و تن خویش
[B][M1]اندرین ملک پادشاهی خود[M2]ثبت کن نام بیگناهی خود
[B][M1]بی‌حسابی مکن، بهانه مجوی[M2]که حسابت کنند موی به موی
[B][M1]آنکه عدلش نمیرود در خواب[M2]ملک او را مکن به ظلم خراب
[B][M1]که درین خانه بی‌وقار شوی[M2]اندر آن خانه شرمسار شوی
[B][M1]این سخن راز اوحدی بر رس[M2]که به جز اوحدی نداند کس
[A]
[B][M1]ایکه بر تخت مملکت شاهی[M2]عدل کن، گر ز ایزد آگاهی
[B][M1]عدل چون گشت با خلافت یار[M2]نهلند از خلاف و ظلم آثار
[B][M1]عدل باید خلیفه را، پس حکم[M2]عدل نبود کجا کند کس حکم؟
[B][M1]عدل بی‌علم بیخ و بر نکند[M2]حکم بی‌عدل و علم اثر نکند
[B][M1]تخت را استواری از عدلست[M2]پادشه را سواری از عدلست
[B][M1]دود دلها به دادگر نرسد[M2]عادلان را به جان خطر نرسد
[B][M1]پایداری به عدل و داد بود[M2]ظلم و شاهی چراغ و باد بود
[B][M1]طاق کسری به داد ماند درست[M2]خانه سازی، به داد کوش نخست
[B][M1]عدل و عمر دراز هم زادند[M2]عاقلانم چنین خبر دادند
[B][M1]شاه کو عدل و داد پیشه کند[M2]پادشاهیش بیخ و ریشه کند
[B][M1]سایهٔ کردگار باشد شاه[M2]شاه عادل، نه شاه عادل کاه
[B][M1]سایه آنرا بود که دارد تن[M2]تو بر آن نور رنگ سایه مزن
[B][M1]نور کلی ز سایه دور بود[M2]سایهٔ نور نیز نور بود
[B][M1]خلق ازین سایه در پناه آیند[M2]مردم از فر او به راه آیند
[B][M1]شاه خفته است فتنهٔ بیدار[M2]چشم دولت ز شاه خفته مدار
[B][M1]شاه چون مستعد جنگ بود[M2]دشمنان را مجال تنگ بود
[B][M1]جنگ دشمن به ساز باشد و مرد[M2]این دو پیشی به دست باید کرد
[B][M1]عدل باید طلایهٔ سپهت[M2]تا کند فتح را دلیل رهت
[B][M1]لشکر از عدل بر نشان وز داد[M2]تا کنندت به فتح و نصرت شاد
[B][M1]بتو دادند ملک دست به دست[M2]مده این ملک را به غافل و مست
[B][M1]دشمنانت به هم چو رای زنند[M2]بر فتوح تو دست و پای زنند
[B][M1]هر یکی را به گوشه‌ای انداز[M2]آنکه دفعش نمیتوان، بنواز
[B][M1]بر قوی پنجه دست کین مگشای[M2]بر ضعیف و زبون کمین مگشای
[B][M1]کان یکی گر سگست گرگ شود[M2]وین به قصد تو سر بزرگ شود
[B][M1]فاش کن حیلت بد اندیشان[M2]تا نگویند غافلی زیشان
[B][M1]شاه باید که دارد از سر هوش[M2]بر جهان چشم و بر رعیت گوش
[B][M1]شاه را گر به عدل دست رسست[M2]قاصد او یکی پیاده بسست
[B][M1]مال ده، گر چهار کس باشد[M2]یک سر تازیانه بس باشد
[B][M1]هیچ در وقت تندی و تیزی[M2]میل و رغبت مکن به خونریزی
[B][M1]خون ناحق مکن، چو یابی دست[M2]کز مکافات آن نشاید رست
[B][M1]گر ز قرآن به دل رسیدت فیض[M2]یاد کن سر «کاظمین‌الغیظ»
[B][M1]اختر و آسمان کمر بستند[M2]به چهار آخشیج پیوستند
[B][M1]تا چنین صورتی هویدا شد[M2]وندران سر صنع پیدا شد
[B][M1]نسخهٔ حرز کردگارست این[M2]بس طلسمی بزرگوارست این
[B][M1]هر که بی‌موجبش خراب کند[M2]خویش را عرضهٔ عذاب کند
[B][M1]چون نباشد ز شرع حکمی جزم[M2]ظلم باشد به کشتن کس عزم
[B][M1]ظلمت از ظلم دان و نور از عدل[M2]این بدان و مباش دور از عدل
[B][M1]روح خود را به عالم ارواح[M2]انس ده، تا رسی به روح و به راح
[B][M1]چون ملک با تو آشنایی یافت[M2]دلت از غیب روشنایی یافت
[B][M1]اینکه چون سایه سو بسو گردی[M2]سایه برخیزد و تو او گردی
[B][M1]قول و فعل و ضمیر چون شد راست[M2]اختلافی نماند اندر خواست
[B][M1]هر چه خواهی تو ایزد آن خواهد[M2]وین مراد دلت به جان خواهد
[B][M1]آب خواهی تو، ابر آب کشد[M2]ایمنی، فتنه سر به خواب کشد
[B][M1]با تو بیعت کنند جن و ملک[M2]سر به حکمت دهند چرخ و فلک
[B][M1]نامت اسمی شود زداینده[M2]تن طلسمی جهان گشاینده
[B][M1]سخنت را قضا قبول کند[M2]پیش تختت قدر نزول کند
[B][M1]دیدنت حشمت و جلال دهد[M2]التفات تو ملک و مال دهد
[B][M1]آنکه دل در تو بست جان یابد[M2]وآنکه سودت برد زیان یابد
[B][M1]هر که قصد تو کرد خسته شود[M2]دشمنت خود به خود شکسته شود
[B][M1]فر کیخسروی ازینجا خاست[M2]که جهانرا به علم و عدل آراست
[B][M1]روز خلوت گلیم پوشیدی[M2]به نماز و بهروزه کوشیدی
[B][M1]دست بستی، کمر بیفگندی[M2]تاج شاهی ز سر بیفگندی
[B][M1]روی بر ریگ و دل چو دیگ به جوش[M2]دل سخن گستر و زبان خاموش
[B][M1]تا بدیدی دلش به دیدهٔ راز[M2]دیدنیهای این نشیب و فراز
[B][M1]سر جام جهان نما اینست[M2]اثر قربت خدا اینست
[B][M1]روشنانی که این خرد دارند[M2]جام جسم و ضمیر خود دارند
[B][M1]هر کرا این کمان و تیر بود[M2]روح صید و فرشته گیر بود
[B][M1]خطبه اینست و سکه آن باشد[M2]که دو گیتی در آن میان باشد
[B][M1]عادلی، سایهٔ خدا باشی[M2]ورنه از سایه هم جدا باشی
[A]
[B][M1]رفت کسری ز خط شهر به دشت[M2]با سواران ز هر طرف میگشت
[B][M1]گلشنی دید تازه و خندان[M2]تر و نازک چو خط دلبندان
[B][M1]پر ز نارنج و نار باغی خوش[M2]زیر هر برگ آن چراغی خوش
[B][M1]گفت: کاب از کدام جویستش؟[M2]که بدین گونه رنگ و بویستش
[B][M1]باغبانش ز دور ناظر بود[M2]داد پاسخ که نیک حاضر بود
[B][M1]گفت: عدل تو داد آب او را[M2]زان نبیند کسی خراب او را
[B][M1]پادشاهی به زور باشد و مرد[M2]مرد را مال دوست داند کرد
[B][M1]مال کس بی‌عمارتی ننهاد[M2]وین عمارت به عدل باشد و داد
[B][M1]از عمارت نظر مدار دریغ[M2]بی‌رعیت چو آب باش و چو میغ
[B][M1]ملک معمول و گنج مالامال[M2]بر کشد تخت را به گردون بال
[B][M1]شاه بی‌شهر چون ستاند باج[M2]شهر بی‌ده زبون شود ز خراج
[B][M1]طلب عدل کن ز شاه و وزیر[M2]گو مدان نحو و حکمت و تفسیر
[B][M1]نحوشان عمر و وزید را شاید[M2]عدلشان عالمی بیاراید
[B][M1]شاه مهر و وزیر ماه بود[M2]زین دو آفاق در پناه بود
[B][M1]شب چو رفت آفتاب در پرده[M2]مه نیابت کند دو صد مرده
[B][M1]ملک را شب وزیر نام اندوز[M2]حارس و پاسبان بود تا روز
[B][M1]نصب این هر دو کردگار کند[M2]نه ز رو مرد بیشمار کند
[B][M1]نشود طالع اختر شاهی[M2]بی‌وجود مدبر داهی
[B][M1]خنجر خسروست و کلک وزیر[M2]سپر ملک روز گیراگیر
[B][M1]شاه باشد به روز عدل چو باغ[M2]مرشب فتنه را وزیر چراغ
[B][M1]وزرا ملک را امینانند[M2]کار فرمای دولت اینانند
[B][M1]وزرایی، که مرکز جاهند[M2]آسمان قبول را ماهند
[B][M1]گر نسازند کار درویشان[M2]وزر باشد وزارت ایشان
[B][M1]خلق صد شهر گشته سر گردان[M2]در پی خواجه در بدر گردان
[B][M1]پی ایشان هزار دل در تست[M2]کام این بیدلان بباید جست
[B][M1]روی چندین هزار دل در تست[M2]کام این بیدلان بباید جست
[B][M1]کار ایشان به دست خویش بساز[M2]مرهم سینه‌های ریش بساز
[B][M1]خیر تاخیر بر نمی‌تابد[M2]خنک آنکس که خیر دریابد
[B][M1]چشم گیتی تویی، مرو در خواب[M2]فرصت از دست میرود، دریاب
[A]
[B][M1]ظلمت ظلم تیره دارد راه[M2]عدل باید جناح و قلب سپاه
[B][M1]خانهٔ ظالمان نه دیر، که زود[M2]به فضیحت خراب خواهد بود
[B][M1]دود دل خانه سوز ظالم بس[M2]بد کنش را همان مظالم بس
[B][M1]ظلم تاریک و دل سیه کندت[M2]عدل رخشنده‌تر ز مه کندت
[B][M1]مرد را ظلم بیخ کن باشد[M2]عدل و دادش حصار تن باشد
[B][M1]چه جنایت بتر که خون خوردن؟[M2]وانگه از حلق هر زبون خوردن
[B][M1]نیست در بیخ دولت اینان[M2]تبری چون دعای مسکینان
[B][M1]تو نترسی که باغ سازی و تیم[M2]خرج آن جمله از خراج یتیم؟
[B][M1]باغ خود را نچیده گل بیوه[M2]برده سرهنگ هیزم و میوه
[B][M1]شب تاریک دوک رشتن او[M2]روز نانی به خون سرشتن او
[B][M1]وانگهی ظالمی چنین در پی[M2]تیغ دفع بدان تویی،یا حی
[B][M1]پیره‌زن نیمشب که آه کند[M2]روی هفت آسمان سیاه کند
[B][M1]وای بر خفتگان خونخواران![M2]ز آفت سیل چشم بیداران
[B][M1]بس که دیدم دعای پیرزنان[M2]که فرو ریخت خون تیرزنان!
[B][M1]گر به یک حبه ظلم ورزی تو[M2]به حقیقت جوی نیرزی تو
[B][M1]از تو گر دیده‌ای پر آب شود[M2]ملکت از سیل آن خراب شود
[B][M1]مهل، ای خواجه، کین زبونگیران[M2]شهر وارون کنند و ده ویران
[B][M1]چو ضرورت شود معاون کار[M2]ملک خود را به عادلان بسپار
[B][M1]چه کنی بر قلم زنان دغل[M2]تکیه بر عقد ملک داری و حل؟
[B][M1]قلمی راست کرده در پس گوش[M2]چشم بر خردهٔ کسان چون موش
[B][M1]حلق درویش را بریده به کلک[M2]مال و ملکش کشیده اندر سلک
[B][M1]نشناسد که: کردگارش کیست؟[M2]نه بداند که: اصل کارش چیست؟
[B][M1]علم دانستن فقیر و نقیر[M2]علم ازردن یتیم و صغیر
[B][M1]گر ترا تیغ حکم در مشتست[M2]شحنه کش باش دزد خود کشتست
[B][M1]دزد را شحنه راه رخت نمود[M2]کشتن دزد بی‌گناه چه سود؟
[B][M1]دزد با شحنه چون شریک بود[M2]کوچها را عسس چریک بود
[B][M1]چون سیاست نباشد اندر شهر[M2]ندرخشد سنان و خنجر قهر
[B][M1]نیم شب کرد بر کریوه رود[M2]دزد بر بام طفل و بیوه رود
[B][M1]همه مارند و مور،میر کجاست؟[M2]مزد گیرنده، دزدگیر کجاست؟
[B][M1]راه زد کاروان و ده را کرد[M2]شحنهٔ شهر مال هر دو ببرد
[B][M1]بر حرامی چو شحنه شد خندان[M2]به حرم دان فرو برد دندان
[B][M1]چون کمان رئیس شد بی‌زه[M2]نتوان خفت ایمن اندر ده
[B][M1]شهر وقتی که بی‌عسس باشد[M2]چین ابروی شحنه بس باشد
[B][M1]تیغ حاکم حصار شهر بود[M2]داروی درد فتنه قهر بود
[B][M1]سر دزدان که میوهٔ دارست[M2]بر تن آسوده پارهٔ کارست
[B][M1]دزد را جای بر درخت بهست[M2]پاسبان را نظر به رخت بهست
[B][M1]بتو معمور داده‌اند این ملک[M2]به خرابی مهل، که گیرد کلک
[B][M1]تا رخ این زمین نخاری تو[M2]بجز از خار و خس چکاری تو؟
[B][M1]گر نه این میوه‌ها به بار آید[M2]باغ را از کلم چه کار آید؟
[B][M1]همه اندر تراش چون تیشه[M2]کی بماند درخت این بیشه،
[B][M1]گوشت دهقان به هر دو ماه خورد[M2]مرغ بریان چریک شاه خورد
[B][M1]دست دهقان چو چرم رفته ز کار[M2]ده خدا دست نرم برده که: آر
[B][M1]دو سه درویش رفته در دره[M2]پی گوساله و بز و بره
[B][M1]شب فغانی که: گرگ میش برد[M2]روز آهی که؟ دزد خیش برد
[B][M1]تو پر از باد کرده پشم بروت[M2]که کی آرد شبان پنیر و قروت؟
[B][M1]ای که بر قهر دیگران کوشی[M2]بهر خود گاو دیگران دوشی
[B][M1]هیچ در قهر خود نخواهی شد[M2]حاکم شهر خود نخواهی شد
[B][M1]هر که بر نفس خود مسلط نیست[M2]نیست سلطان و اندرین خط نیست
[B][M1]پادشاهی نگاه داشتنست[M2]دیده و دل به راه داشتنست
[B][M1]اندرین تن، که ملک خاص تواست[M2]گر تو شاهی کنی، خلاص تواست
[B][M1]شاهی تن ز اعتدال بود[M2]به طلب کردن کمال بود
[B][M1]کردن او را به شرع و عقل دوا[M2]نپسندیدن آنچه نیست روا
[B][M1]اندرین شوکت و جوانی خود[M2]شیر مردی و پهلوانی خود
[B][M1]بر وجود خود ار ظفر یابی[M2]یا خود این روز رفته دریابی
[B][M1]زندهٔ جاودانه باشی تو[M2]شیر مرد زمانه باشی تو
[B][M1]گر چه ترشست و تلخ گفتن حق[M2]شوربختیست هم نهفتن حق
[B][M1]سخن ار دل شکن نباشد و سخت[M2]رهنمایی کجا کند سوی بخت؟
[B][M1]هر چه گفتم اگر نگیری یاد[M2]روز ما بگذرد، شبت خوش باد
[A]
[B][M1]ای پسر، چون ملازم شاهی[M2]نتوان بود غافل و ساهی
[B][M1]بخش کن روز خویش و شب را نیز[M2]مگذران بر فسوس عمر عزیز
[B][M1]شب سه ساعت به امر حق کن صرف[M2]سه حساب و کتاب و رقعه و حرف
[B][M1]سه به تدبیر ملک و رای صواب[M2]سه به آسایش و تنعم و خواب
[B][M1]روز را هم بدین قیاس نصیب[M2]بکنی، گر مدبری و مصیب
[B][M1]پیش سلطان خشمناک مرو[M2]در دم پنجهٔ هلاک مرو
[B][M1]موج دریاست قربت شاهان[M2]خشم ایشان بلای ناگاهان
[B][M1]اول روز پیش شاه مدام[M2]جهد کن تا سبق بری به سلام
[B][M1]در مکش خط به نام نزدیکان[M2]پی منه بر مقام نزدیکان
[B][M1]شاه را بی‌نفاق طاعت کن[M2]به قبولی ازو قناعت کن
[B][M1]گر ترا کم دهد مرو در خشم[M2]وز به آن بیشتر مگردان چشم
[B][M1]چشم بر کن به دوستان قرین[M2]گوش بر دشمنان گوشه‌نشین
[B][M1]هیزم خشک و برق آتش بار[M2]مرد خفته است و دشمن بیدار
[B][M1]سود کس در زیان او مپسند[M2]فتنه بر آستان او مپسند
[B][M1]هر کرا شاه بر کشد، بپذیر[M2]وانکه را دشمنست دوست مگیر
[B][M1]دل درو بند و گنجش افزون کن[M2]وانکه نگذاشت رنجش افزون کن
[B][M1]بنوازد، دعا کنش بر جان[M2]بزند، سر مپیچش از فرمان
[B][M1]مال خواهد، کلید گنج ببر[M2]مرد جوید، بکوش و رنج ببر
[B][M1]گر به آبت فرستد، ار آتش[M2]به رخ هر دو رخ در آور خوش
[B][M1]با کسی کو به راه پیشترست[M2]نزد سلطان به جاه بیشترست
[B][M1]گر بزرگی کند مدارش خرد[M2]که ترا بار او بباید برد
[B][M1]آنکه در صید شاه دام نهد[M2]بوسه بر دست هر غلام دهد
[B][M1]تا که باشد دل غلامی دور[M2]از تو کارت کجا پذیرد نور؟
[B][M1]بر فتوح کسان میفگن چشم[M2]ور فتوحت نشد مرو در خشم
[B][M1]ور گروهی مخالف شاهند[M2]راه ایشان مده، که بیراهند
[B][M1]عیب کس بر تو چون شود تابان[M2]دیده از دیدنش فرو خوابان
[B][M1]جهد کن تا چو ناکس و اوباش[M2]نکنی سر مملکت را فاش
[B][M1]بر میان دار بند به کوشی[M2]بر زبان نیز مهر خاموشی
[B][M1]با کسی، کش نمیتوان زد مشت[M2]ور بکوشد، نمیتوانی کشت
[B][M1]اندکی خلق خوشترک باید[M2]ور فتوحیست مشترک باید
[B][M1]خاطر شاه را چو آینه دان[M2]همه نقشی درو معاینه دان
[B][M1]آنکه تا بود نقش راست شمرد[M2]نقش کج پیش او نشاید برد
[B][M1]گر نباشد بدین صفاتت دست[M2]پیش ایزد کمر نشاید بست
[A]
[B][M1]نرم باش، ای پسر، به رفتن، نرم[M2]تا نگردد دلت به رفتن گرم
[B][M1]این صفتهای لاابالی چیست؟[M2]تو چه دانی که چند خواهی زیست؟
[B][M1]گفته‌ای: از جهان چو میگذریم[M2]خود بیا تا غم جهان نخوریم
[B][M1]گر نمانی نه در شمار شوی[M2]ور بمانی نه کم وقار شوی
[B][M1]چه ضرورت به ترک تازیدن؟[M2]پیش شمشیر مرگ بازیدن؟
[B][M1]گوش بر قول ناخلف کردن؟[M2]مال و اوقات خود تلف کردن؟
[B][M1]کوش تا خویش را نیارایی[M2]که نمانی اگر بکار آیی
[B][M1]در تو چون روزگار چشم کند[M2]چون تواند دلت که خشم کند؟
[B][M1]شاید ار حال خود بگردانی[M2]تا مگر چشم بد بگردانی
[B][M1]باد سر خاکسار خواهدبود[M2]باده خور خاک خوار خواهد بود
[B][M1]نفس اگر شوخ شد، خلافش کن[M2]تیغ جهلست در غلافش کن
[B][M1]نه شب عیش و باده خوردن تست[M2]که آبروی جهان به گردن تست
[B][M1]دوستی زین عمل به باد شود[M2]دشمن خود مهل، که شاد شود
[B][M1]بر سبک‌سر نشاید ایمن بود[M2]که سبک‌سر به سر در آید زود
[B][M1]کم شنیدم که مرد آهسته[M2]گردد از خوی خویشتن خسته
[B][M1]نیست در شهرسست فرهنگی[M2]هیچ عیبی بتر ز بی‌سنگی
[B][M1]در هنر بس پدر که داد دهد[M2]پسری شپ شپش به باد دهد
[B][M1]ای که رویت به قربت شاهست[M2]چه روی کابگینه در راهست؟
[B][M1]میروی، نرم تر بنه گامت[M2]تا مبادا که بشکنی جامت
[B][M1]حیف! عیشی چنین به دست آورد[M2]پس به طیشی درو شکست آورد
[B][M1]گر بترسی ز پادشاه خموش[M2]در مراعات سر شاهی کوش
[B][M1]شاه خاموش با تو در سازد[M2]سر شاهی سرت بیندازد
[B][M1]گر نه دین قاید امارت تست[M2]بس خرابی که در عمارت تست
[B][M1]خود نمایی به اسب و جامه مکن[M2]گوش بر اهل سوق و عامه مکن
[B][M1]راست گردان ز بهر نام بلند[M2]سیرتی خاص گیر عام پسند
[B][M1]چند جویی برین و آن پیشی؟[M2]نه کز ابنای جنس خود بیشی؟
[B][M1]تو نبودی پدیدت آوردند[M2]پس به گفت و شنیدت آوردند
[B][M1]باز فانی شوی به آخر کار[M2]به سگان باز دار این مردار
[B][M1]در میان دو نیست هستی تو[M2]غایت غفلتست مستی تو
[B][M1]چه نهی در میان این دو فنا[M2]بر خود و دوش خویش رنج و عنا؟
[B][M1]هر که بالاترست منزل او[M2]به تواضع رغوب‌تر دل او
[B][M1]همه را روی در تو و تو به خواب[M2]چه دهی پیش کردگار جواب؟
[B][M1]قرب سلطان مبارک آنکس راست[M2]که کند کار مستمندی راست
[B][M1]خوش بباید بر آن امیر گریست[M2]که به تدبیر روستایی زیست
[B][M1]روستایی کند کفایت و صرف[M2]تو مگر سازی از خراجش طرف
[B][M1]وانگهی خویش را امین دانی[M2]آه اگر مردمی چنین دانی!
[B][M1]مکن از بهر این تفرج و فرج[M2]رزق ده ساله را به زودی خرج
[B][M1]بیوه زن دوک رشته در مهتاب[M2]کرده بر خود حرام راحت و خواب
[B][M1]خایهٔ مرغ گرد کرده به صبر[M2]تا بیاید امیر و از سر جبر
[B][M1]خایه‌ها را به خایگینه کند[M2]مرغ و کرباس را هزینه کند
[B][M1]وانگهی بر نشیند و تازد[M2]فلکش سر چرا نیندازد؟
[B][M1]به جفا دل مهل، که چست شود[M2]کانچه بشکست کی درست شود؟
[B][M1]چه نهی بر نهال خود تیشه؟[M2]در بریدن بباید اندیشه
[B][M1]غضبی، کز طریق دانش خاست[M2]عقل و دین عذر آن تواند خواست
[B][M1]آن غضب ناپسند باشد و زشت[M2]که چو کردی مجال عذر نهشت
[B][M1]در جهان هر چه حکمت و ریوست[M2]همه تریاک زهر این دیوست
[B][M1]خرد و جانت ار تمام شوند[M2]غضب و شهوتت غلام شوند
[B][M1]بس رسول و نبی شدند هلاک[M2]تا جهان زان دو دیو گردد پاک
[B][M1]این دو را گر تو زیر گام کنی[M2]خویشتن را بلند نام کنی
[B][M1]مکن از جام جهل خود را مست[M2]که بیکباره میروی از دست
[A]
[B][M1]باده کم خور، خرد به باد مده[M2]خویش را یاد او به یاد مده
[B][M1]هوش یار تو به، که بیهوشی[M2]هوشیاری تو، باده کم نوشی
[B][M1]می بتونت کشد سر از بستان[M2]بنگ رویت کند به گورستان
[B][M1]باده در خیک و بنگ در انبان[M2]گر نه دیوانه‌ای مشو جنبان
[B][M1]خیک و انبان به خوک و سگ بگذار[M2]خوک گندیده و سگ مردار
[B][M1]می سرخت نمد به دوش کند[M2]بنگ سبزت گلیم پوش کند
[B][M1]دل سیاهی دهند و رخ زردی[M2]بهل این سبز و سرخ، اگر مردی
[B][M1]بنگت آن اشتها دهد به دروغ[M2]که چو ماء العسل بلیسی دوغ
[B][M1]می چنانت کند به نادانی[M2]که بز ماده را پری خوانی
[B][M1]هر سقط کز جهان برو خندند[M2]این دو دلاله شان فرو بندند
[B][M1]بنگ در بر کشد به زنجیرت[M2]گر نباشد مویز و انجیرت
[B][M1]خوردن آب گرم وسبزهٔ خشک[M2]خون بسوزاندت چو نافهٔ مشک
[B][M1]بهل آن آب را، که تر گردی[M2]مخور این سبزه را، که خر گردی
[B][M1]آب گندیده، خاک پوسیده[M2]در تو چون نفس و روح دو سیده
[B][M1]ترکشان کن، که دشمنان بدند[M2]زانکه این هر دو دشمن خردند
[B][M1]بت پرستی ز می‌پرستی به[M2]مردن غافلان ز مستی به
[B][M1]جود نیکست وجود مستان بد[M2]هوشیاری ز مست مستان بد
[B][M1]مست نادم شود به هشیاری[M2]تو ز مستان طمع چه میداری؟
[B][M1]گر چه در هر دو وضع و رفعی نیست[M2]هم شراب ای پسر، که نفعی نیست
[A]
[B][M1]خوردن باده گر شود ناچار[M2]کوش تا نگذرد حریف از چار
[B][M1]خادمی چست و صاحبی خوشخوی[M2]ساقیی نغز و مطربی خوش گوی
[B][M1]تا زر و سیم و نقل داری و می[M2]منه از جای خویش بیرون پی
[B][M1]گر خوری می به خانهٔ دگران[M2]بر حریفان مباش سرد و گران
[B][M1]چشم در شاهد حریف مکن[M2]هزل با مردم شریف مکن
[B][M1]نقل کم خور، که می‌خمار کند[M2]نقل کم کن که سرفگار کند
[B][M1]به قبول کسان ز جای مشو[M2]عندلیب سخن سرای مشو
[B][M1]وقت خوردن دو باده کمتر نوش[M2]تا نباید به دست رفتن و دوش
[B][M1]تا بگردد خورش گوارنده[M2]مشو، ای خواجه، می گسارنده
[B][M1]می بهل، تا که کار خود بکند[M2]که به آخر شکار خود بکند
[B][M1]خورش و می چو در هم آمیزی[M2]خون خود را به خوان خود ریزی
[B][M1]می خوری، اعتراف کن به گناه[M2]تا نگردد حرام سرخ و سیاه
[B][M1]چند گویی که: باده غم ببرد؟[M2]دین و دنیا نگر که هم ببرد
[B][M1]بیغمی شعبه‌ای ز بی‌نفسیست[M2]بطر و خرمی ز ناجفسیست
[B][M1]آن که شیرین به غم سرور کند[M2]از دل خویش غم چه دور کند؟
[B][M1]بهتر از غم کدام یار بود؟[M2]که شب و روز برقرار بود
[B][M1]می چنان خور که او مباح شود[M2]نه کزو خانه مستراح شود
[B][M1]هر چه مستی کند حرامست آن[M2]گر شرابست و گر طعامست آن
[B][M1]مستی مال و جاه و زور و جمال[M2]هم حرامست و نیست هیچ حلال
[B][M1]به ضرورت نجس حلال بود[M2]بیضرورت نفس وبال بود
[B][M1]آب زمزم گرت کند سرمست[M2]رو بشوی از حلال بودن دست
[B][M1]تو در آبی، چنین دلیر مرو[M2]بر کنارش رسی، به زیر مرو
[B][M1]گر چه غم سوز و غصه کاهست او[M2]زو برمن، آب زیر کاهست او
[B][M1]گر چه آبی تنک نماید و سهل[M2]پای در وی منه تو از سر جهل
[B][M1]بر حذر باش ز آب آتش رنگ[M2]که تفش اژدهاست و ناب نهنگ
[B][M1]آتش باده بر مکن زین پس[M2]که ترا آتش جوانی بس
[B][M1]می که آتش ندیده جوش کند[M2]چون به آتش رسد خروش کند
[B][M1]می چو آتش بر آتشت ریزد[M2]می ندانی چه فتنه بر خیزد؟
[B][M1]زین دو آتش چو دیگ برجوشی[M2]گر به یکباره خود سیاووشی
[B][M1]کاسه‌ای کندرو خوشی نبود[M2]چه شود گر دو آتشی نبود؟
[B][M1]بهل این آتش ار کمست، ار بیش[M2]که درشت آتشیست اندر پیش
[B][M1]مکن، ای نفس و کار خود دریاب[M2]روز شد برگشای چشم از خواب
[B][M1]چند راضی شوی به خورد و به خفت؟[M2]ترک این بیخودی بباید گفت
[B][M1]باده نوشندگان جام الست[M2]نشوند از شراب دنیا مست
[B][M1]ذوق پاکان زخم و مستی نیست[M2]جاه نیکان به کبر و هستی نیست
[B][M1]هر کرا عشق او خراب کند[M2]فارغ از بنگ و از شراب کند
[B][M1]از کف من چو جام‌جم داری[M2]دیگر اندر جهان چه غم داری؟
[B][M1]گر چه اختر به اختیار تو شد[M2]ور چه شیر فلک شکار تو شد
[B][M1]تو بیکبارگی ز دست مشو[M2]وز شراب غرور مست مشو
[B][M1]بس ازین آب و خاک غارت کن[M2]آب و خاکی دگر عمارت کن
[B][M1]گاه مستی و گه خرابی تو[M2]کس نداند که از چه بابی تو؟
[B][M1]چون نکردی خرابی آبادان[M2]بر خرابی چه میشوی شادان؟
[B][M1]خیز و آباد کن مقامی نیک[M2]تا برآری به خیر نامی نیک
[B][M1]چند راحت بری ز ملک کسان؟[M2]راحتی هم به ملک خود برسان
[A]
[B][M1]پادشاهان که گنج پردازند[M2]رسم باشد که شهر و ده سازند
[B][M1]زانکه در کردن عمارت عام[M2]هم مثوبات باشد و هم نام
[B][M1]گر چه بعضی ز مال کاست شود[M2]کار بسیار خلق راست شود
[B][M1]هر کرا رای شهر ساختنست[M2]اولین شرط مال باختنست
[B][M1]وانگهی کردن اختیاری نیک[M2]پس بنا کردن حصاری نیک
[B][M1]گر بود مشرق و شمالش باز[M2]با جنوب گرفته مال مباز
[B][M1]حفر کاریز و جویها مقدور[M2]برف نزدیک و گرمسیر نه دور
[B][M1]نمک و هیزم و گچ و گل سر[M2]بیشه و کوه و راه اشتر و خر
[B][M1]جای نخجیر و رودخانهٔ آب[M2]خیل و صحرا نشینش از هر باب
[B][M1]ور دهی نیز را اساس نهند[M2]عاقلان هم برین قیاس نهند
[B][M1]بر زمینی که آب خیز بود[M2]کوه را حاجت گریز بود
[B][M1]آب شیرین به جوی و خاک درست[M2]جای کشت و برو رعیت چست
[B][M1]شهر نزدیک و شیخ دانشمند[M2]آب گیر و صطرخ باشد و بند
[B][M1]خندق و سور بهر تیرزنان[M2]چشمه نزدیک بهر پیرزنان
[B][M1]بر بلندی و دور از آفت سیل[M2]وز گذار چریک یافته میل
[B][M1]ور کنی خانه‌ای اساس ببین[M2]جایگاهی بلند و رست و امین
[B][M1]راه آب و زمین و بستان نیز[M2]جای برف افگن زمستان نیز
[B][M1]مطرح خاک و محرز غله[M2]کاه و اصطبل، ارت بود گله
[B][M1]همه نزدیک بایدش ناچار[M2]آب و حمام و مسجد و بازار
[B][M1]ور نداری، که خانه سازی، زر[M2]رخت در کوچهٔ کریمان بر
[A]
[B][M1]تا ندانی که کیست همسایه[M2]به عمارت تلف مکن مایه
[B][M1]مردمی آزموده باید و راد[M2]که به نزدیکشان نهی بنیاد
[B][M1]خانه در کوی بختیاران کن[M2]دوستی با لطیف کاران کن
[B][M1]حق همسایگان بزرگ شمار[M2]باطلی گر کنند یاد میار
[B][M1]خویشتن را مکن ز خویشان دور[M2]میکن آزار خویش ازیشان دور
[B][M1]خویش بد را زبان ببر به سپاس[M2]دشمن خانگیست، زو به هراس
[B][M1]خویش خود را نگر نداری خوار[M2]زانکه با خویش میکنی این کار
[B][M1]کبر با خویش خود مکن به درم[M2]گر چه با او سخا کنی و کرم
[B][M1]خلق محتاج و دیدها بازست[M2]کار مردم بساز، ارت سازست
[B][M1]پی ز رنجور هم دریغ مدار[M2]قرض جوید، درم دریغ مدار
[B][M1]به یتیمان کوچه میکن چشم[M2]بیوگان را سخن مگوی به خشم
[B][M1]باغت ار هست و هیزم و میوه[M2]دور کن قسم مفلس و بیوه
[B][M1]مکن از کس اثاث خانه دریغ[M2]تشنه بینی، برو بباران میغ
[B][M1]دوست گیری، دگر ز دست مده[M2]عهد را عادت شکست مده
[B][M1]با غریبان به لطف خویشی گیر[M2]به دعا و سلام پیشی گیر
[B][M1]گر غریبی غریب ساری کن[M2]ور ز شهری غریب داری کن
[B][M1]کوش تا بر ره سپاس شوی[M2]تا حق اندیش و حق شناس شوی
[B][M1]در ادا کوش چون کنی وامی[M2]منه از وعده پیشتر گامی
[B][M1]آنکه زر داد زور داند کرد[M2]وانکه زر برد هم تواند خورد
[B][M1]با خداوند حق درشت مگوی[M2]زر طلب میکند به مشت مگوی
[B][M1]چون گزافی نگفت ازو مازار[M2]گفت چیزی که برده‌ای بازار
[B][M1]باز بر دست خویشتن ده و داد[M2]مکن، ارنه زرت رود بر باد
[B][M1]زر بزور اینچنین ز دست مده[M2]خنجر خویشتن بمست مده
[B][M1]باش با کم ز خود برادر و دوست[M2]بیش را مغز دان و خود را پوست
[B][M1]خانهٔ بی‌نماز ویرانست[M2]گر چه آرامگاه شیرانست
[B][M1]خانه از طاعتست و خیر آباد[M2]خیر اگر نیست نام خانه مباد
[B][M1]مسجد از خانه ساز و طاعت کن[M2]نان ده و خانه پر جماعت کن
[B][M1]قدم دوستان به خانه در آر[M2]دشمنان را مجوی نیز آزار
[B][M1]آنکه از دشمنان نسازد دوست[M2]فلک از دوستان دشمن اوست
[B][M1]غرض آنست ازین جماعت شهر[M2]که به مسکین رسد نوازش و بهر
[B][M1]ورنه هر طاعتی نهفته بهست[M2]خیر با دیگران نگفته بهست
[B][M1]خیر باید ز مرد زاینده[M2]تا بود نام و خانه پاینده
[B][M1]بر مکش خانه جز به دین و به داد[M2]ورنه بر آب مینهی بنیاد
[A]
[B][M1]ای که بر قصر کوشک سازی تو[M2]پیه بر دنبه میگدازی تو
[B][M1]گر چه این قصرها طربناکست[M2]چون به گردون نمیرسد خاکست
[B][M1]نردبانی چنان بساز، ای گرد[M2]که تواند بر آسمانت برد
[B][M1]در رواق سپهر میباشی[M2]چکنی نقش خانه از کاشی؟
[B][M1]هر کرا خانه‌ای تمام بود[M2]دو بسازد، به عقل خام بود
[B][M1]خانه‌ای بس بود گروهی را[M2]چه کشی بر سپهر کوهی را؟
[B][M1]روی در گفتهٔ خدای آور[M2]حق «لا تسرفوا» بجای آور
[B][M1]خیمهٔ عاریت برین سر راه[M2]بزن و دست ظلم کن کوتاه
[B][M1]قصر سازی و جمع مال کنی[M2]گردن خویش پر و بال کنی
[B][M1]اندرین راه پر مصیبت و درد[M2]قصر و جمعی چنین نشاید کرد
[B][M1]زین درست و درم به رغبت و میل[M2]پل و بندی بساز در ره سیل
[B][M1]کاخ و کاشانه‌ای که خواهی هشت[M2]پیش اهل خرد چه خوب و چه زشت؟
[B][M1]خیز و برکار کن رباطی چند[M2]راه دزدان نابکار ببند
[B][M1]تا تو رخت و سرای را دانی[M2]به خدای ار خدای را دانی
[B][M1]ناید این هر دو کار باهم راست[M2]هر که این را فزود آن را کاست
[B][M1]ترک این حرص خانه گیر بده[M2]فاردی، پای در زیاده منه
[B][M1]گر چه کاشیست خانه یا چینی[M2]دل بگیرد چو بیش بنشینی
[B][M1]مال چون باز میبرند از پس[M2]صد کجا میبری؟ ز صد یک بس
[B][M1]چکنی خانه‌ها ز خشت حرام؟[M2]زانکه ویران شود بهشت حرام
[B][M1]گر حرامست خانه، کوچک به[M2]تا حلالت کند رعیت ده
[B][M1]چیست این خانه با شکستن عهد؟[M2]نیش زنبور و خانهٔ پر شهد
[B][M1]نتوانی ز خانهٔ بسیار[M2]که به زنبور در رسانی کار
[B][M1]خانه‌ای را که روبه ویرانیست[M2]کردنش موجب پشیمانیست
[B][M1]حق نداد از طهارت کعبه[M2]به سلیمان عمارت کعبه
[B][M1]بهر مرغی که کشته بود به دست[M2]یافت این نیستی بدان همه هست
[B][M1]مسجدی کز حرام برسازی[M2]عاقبت خر درو کند بازی
[B][M1]بس بود بهر کبریا قصری[M2]خاصه در دولت چنین عصری
[B][M1]آنکه او مسجد مدینه بساخت[M2]میتوانست قصرها پرداخت
[B][M1]لیکن اندیشهای لقمانی[M2]داد از آن نخوتش پشیمانی
[B][M1]به چنان خانه‌ای قناعت کرد[M2]پشت بر آز و رخ به طاعت کرد
[B][M1]نام را بهتر از سخن مشناس[M2]سخنی کش بلند باشد اساس
[B][M1]چکنی تکیه بر عمارت دار؟[M2]این عمارت ببین و آن بگذار
[B][M1]اصل این سیم و زر ز زیبق خاست[M2]زان چو زیبق بجنبد از چپ و راست
[B][M1]زر ز خاکست و بر زبر نرود[M2]نهلد تا به خاک در نرود
[B][M1]بدهی، در بهشت کاخ شود[M2]ندهی، دوزخت فراخ شود
[B][M1]هر چه در وجه آش و نان تو نیست[M2]بفشان و بده که آن تو نیست
[B][M1]نخوری، دیگری بخواهد برد[M2]تو خودش کن به کام و دندان خرد
[B][M1]چه نهی مال بهر فرزندان؟[M2]که به ایشان نمیرسد چندان
[B][M1]پسر ار مقبلست باکش نیست[M2]ورنه زان مال بهره خاکش نیست
[B][M1]کانچه از شحنه ماند و قاضی[M2]نشود به زن بیش از آن راضی
[B][M1]این ابوالقاسمان که پیش رهند[M2]چه به طفلان نارسیده دهند؟
[B][M1]ور از آنها فزون شود چندی[M2]نکند با یتیم پیوندی
[B][M1]مال را میل آتشین چکنی؟[M2]غصه را یار و همنشین چکنی؟
[B][M1]این سخنها نه از رعونت خاست[M2]سخنی روشنست و راهی راست
[B][M1]در دلم نیست از کسی خاری[M2]با کسم نیز نیست آزاری
[B][M1]راست زهریست شکرین انجام[M2]کژ نباتی که تلخ دارد کام
[B][M1]تلخی از پند چون توان رفتن؟[M2]راست شیرین کجا توان گفتن؟
[B][M1]مغز این گر جدا کنند از پوست[M2]فاش گردد که دشمنم یا دوست
[A]
[B][M1]خلق را چون نظر به صورت بود[M2]وطن و منزلی ضرورت بود
[B][M1]چون شود منزل و وطن معمور[M2]بی‌زن و خادمی نگیرد نور
[B][M1]تا اگر بگذرد ازین چندی[M2]هم بماند ز هر دو فرزندی
[B][M1]که نگهدارد آن در خانه[M2]نگذارد به دست بیگانه
[B][M1]زانکه از مال غم ندارد مرد[M2]چون بداند که دوست خواهد خورد
[B][M1]عادت زیستن چنین بودست[M2]شربت مرگ و مردن این بودست
[B][M1]پس چو ناچار شد که خواهی زن[M2]گرد رانی به جوی بی‌گردن
[B][M1]زن دوشیزه خواه و نیک نژاد[M2]تا ترا بیند و شود بتو شاد
[B][M1]کانکه با شوهری دگر بوده است[M2]پیش او عشوهٔ تو بیهوده است
[B][M1]و گرش صورت و درم باشد[M2]خود فتوحیست این و کم باشد
[B][M1]اصل در زن سداد و مستوریست[M2]و گرش ایندو نیست دستوریست
[B][M1]چونکه پیوند شد، به نازش دار[M2]بر سرخانه سر فرازش دار
[B][M1]تو در آیی ز در، سلامش کن[M2]او درآید، تو احترامش کن
[B][M1]هر زمانش به دلنوازی کوش[M2]وقت خلوت به لطف و بازی کوش
[B][M1]صاحب رخت و چیز دار او را[M2]پیش مردم عزیز دار او را
[B][M1]از سخنهای خوب و گفتن خوش[M2]به نماز و به طاعتش در کش
[B][M1]میکن ار بینی از خرد نورش[M2]به نصیحت ز بام و در دورش
[B][M1]راه بیگانه در سرای مده[M2]پیرزن را به خانه جای مده
[B][M1]بیضرورت روا مدار به فال[M2]راه لولی و مطرب و دلادل
[B][M1]دل خویشان او مدار دژم[M2]هر یکی را به قدر میخور غم
[B][M1]تا ز لطف تو شرمسار شود[M2]به مراد تو سازگار شود
[B][M1]با زن خویشتن دو کیسه مباش[M2]وان چه دارد به سوی خود متراش
[B][M1]زن چو داری، مرو پی زن غیر[M2]چون روی در زنت نماند خیر
[B][M1]هر چه کاری همان درود توان[M2]در زیان گارگی چه سود توان؟
[B][M1]زن کنی، داد زن بباید داد[M2]دل در افتاد، تن بباید داد
[B][M1]آنکه شش ماه در سفر باشد[M2]دو دیگر به راه در باشد
[B][M1]چار در شهر روز می خوردن[M2]شب خرابی و جنگ و قی کردن
[B][M1]دل به بازارها گرو کرده[M2]کهنه را هشته، قصد نو کرده
[B][M1]برده خاتون به انتظارش روز[M2]او بخفته ز خستگی چون یوز
[B][M1]این گنه را که عذر داند خواست؟[M2]وین تحکم به مذهب که رواست؟
[B][M1]کد خدایی چنین به سر نرود[M2]زن ازین خانه چون بدر نرود؟
[B][M1]بشر در روم و تاجر اندر هند[M2]چون نیاید به خانه فاجر و رند؟
[B][M1]در سفر خواجه بی‌غلامی نیست[M2]بی می و نقل و کاس و جامی نیست
[B][M1]پیش خاتون جز آب و نان نبود[M2]و آنچه اصلست در میان نبود
[B][M1]این نه عدلست و این نه داد، ای مرد[M2]خانه خود مده به باد، ای مرد
[B][M1]به ازین کرد باید اندیشه[M2]تا نیاید شغال در بیشه
[B][M1]تو که مردی، نمیکنی صبری[M2]چه کنی بر زنان چنین جبری؟
[B][M1]خواجه چون بی‌غلام دم نزند[M2]زن پاکیزه نیز کم نزند
[B][M1]بندهٔ خوب در حرم نبرند[M2]آتش و پنبه پیش هم نبرند
[B][M1]کار ایشان اگر ز فتنه بریست[M2]قصهٔ یوسف و زلیخا چیست؟
[B][M1]پیش روباه مینهی دنبه[M2]می‌خروشی که: «تله می‌جنبه»
[B][M1]هر که غیرت نداشت دینش نیست[M2]آن ندارد کسی که اینش نیست
[B][M1]زن کنی، خانه باید و پس کار[M2]بعد از آن بنده و ضیاع و عقار
[B][M1]ملک را آب و بندگان را نان[M2]خانه را خرج و خرج را مهمان
[B][M1]طفل کوچک چو بهر نان بگریست[M2]چه شناسد که نحو و منطق چیست؟
[B][M1]میل کودک به گردگان و مویز[M2]بیش بینم که بر خدای عزیز
[B][M1]چون اسیر و عیال‌مند شوی[M2]به سر و پای در کمند شوی
[B][M1]طمع از لذت حضور ببر[M2]سوی ظلمت شو و ز نور ببر
[B][M1]نان و هیزم کشی چو حمالان[M2]روز و شب تا سحر ز غم نالان
[B][M1]بندگی نان کشیدنست به رنج[M2]خواجه نامی ولیک بنده بسنج
[B][M1]خواجگی راحتست و آزادی[M2]تو به رنج و به بندگی شادی
[B][M1]گر ندانی سزای گردن گول[M2]غل دیوست،یا دو شاخهٔ غول
[B][M1]هم چو دزدان نشسته بر زانو[M2]کرده او را دو شاخه کدبانو
[B][M1]کنده در پای و بند بر گردن[M2]چون توان فخر خواجگی کردن؟
[B][M1]روز تا شب بلا و بار کشی[M2]تا شبش تنگ در کنار کشی
[B][M1]از تو خاتون چو گردد آبستن[M2]نتوان راه زادنش بستن
[B][M1]چون بزاد، ار نرست اگر ماده[M2]خرج باید دو مرده آماده
[B][M1]پسران را قبای روسی کن[M2]دختران را به زر عروسی کن
[B][M1]ز در دوستان به ماتم و سور[M2]نتوانی شدن به کلی دور
[B][M1]خواجگی نیست، این بلای تنست[M2]با چنین کمزنی چه جای زنست؟
[B][M1]بندگی کن، که خواجه خوانندت[M2]گر امیری کنی برانندت
[A]
[B][M1]زن به چشم تو گر چه خوب شود[M2]زشت باشد چو خانه روب شود
[B][M1]زن مستور شمع خانه بود[M2]زن شوخ آفت زمانه بود
[B][M1]پارسا مرد را سر افرازد[M2]زن ناپارسا بر اندازد
[B][M1]چون تهی کرد سفره و کوزه[M2]دست یازد به چادر و موزه
[B][M1]پیش قاضی برد که: مهر بده[M2]به خوشی نیستت به قهر بده
[B][M1]زن پرهیزگار طاعت دوست[M2]با تو چون مغز باشد اندر پوست
[B][M1]زن ناپارسا شکنج دلست[M2]زود دفعش بکن، که رنج دلست
[B][M1]زن چو خامی کند بجوشانش[M2]رخ نپوشد، کفن بپوشانش
[B][M1]زن بد را قلم به دست مده[M2]دست خود را قلم کنی زان به
[B][M1]زان که شوهر شود سیه جامه[M2]به که خاتون کند سیه نامه
[B][M1]چرخ زن را خدای کرد بحل[M2]قلم و لوح، گو: به مرد بهل
[B][M1]بخت باشد، زن عطارد روی[M2]چون قلم سر نهاده بر خط شوی
[B][M1]زن چو خطاط شد بگیرد هم[M2]هم چو بلقیس عرش را به قلم
[B][M1]کاغذ او کفن، دواتش گور[M2]بس بود گر کند به دانش زور
[B][M1]آنکه بی‌نامه نامها بد کرد[M2]نامه خوانی کند چه خواهد کرد؟
[B][M1]دور دار از قلم لجاجت او[M2]تو قلم میزنی، چه حاجت او؟
[B][M1]او که الحمد را نکرد درست[M2]ویس و رامین چراش باید جست؟
[B][M1]زن و سوراخ مار و سوراخست[M2]ور بود شوخ مار با شاخست
[B][M1]شخ او باش، بر شکن شاخش[M2]مار خود را مهل به سوراخش
[B][M1]به جداییش چند روز بساز[M2]چند شب نیز طاق و جفت مباز
[B][M1]طاق باید شد از چنان جفتی[M2]که همین خیز داند و خفتی
[B][M1]وقت خواب از رخش مگردان پشت[M2]که در انگشتری جهد انگشت
[B][M1]زن چو بیرون رود، بزن سختش[M2]خود نمایی کند، بکن رختش
[B][M1]ور کند سرکشی، هلاکش کن[M2]آب رخ میبرد، به خاکش کن
[B][M1]چون به فرمان زن کنی ده و گیر[M2]نام مردی مبر، به ننگ بمیر
[B][M1]پیش خود مستشار گردانش[M2]لیک کاری مکن به فرمانش
[B][M1]راز خود بر زن آشکار مکن[M2]خانه را بر زنان حصار مکن
[B][M1]زن بد را نگاه نتوان داشت[M2]نیک زن را تباه نتوان داشت
[B][M1]عشق داری، بزن مگوی که: هست[M2]که ز دستان او نشاید رست
[B][M1]زن بد کار خویش خواهد کرد[M2]پس ببندی، ز پیش خواهد کرد
[B][M1]زن چو مارست، زخم خود بزند[M2]بر سرش نیک زن که بد بزند
[B][M1]مارت ابلیس در بهشت کند[M2]تا ترا پای بند کشت کند
[B][M1]چون بری در درون جنت بار؟[M2]وز برون دوستی کنی با مار؟
[B][M1]مکنش پرورش به مهر و به مهر[M2]زانکه نقشین بود ولی پر زهر
[B][M1]نرمی و نقش مار گرزه بهل[M2]زهر دنبال بین و زهرهٔ دل
[B][M1]نه به حجت توان به راه آورد[M2]نه به اقرار در گناه آورد
[B][M1]نه به سوگند راست کار شود[M2]نه به پیمان و عهد یار شود
[B][M1]تا که باشی کشد در آغوشت[M2]چون برفتی کند فراموشت
[B][M1]گر جوی خرج سازی از مالش[M2]نرهی، تا تو باشی از، قالش
[B][M1]زن چو نیکوترست هیچ بود[M2]زآنکه چون مار پیچ پیچ بود
[B][M1]مروش پی، تلف مکن مالت[M2]که سبک در کشد به دنبالت
[B][M1]بگذر از مارگیر وسلهٔ او[M2]که به جز زهر نیست زلهٔ او
[B][M1]جسم را بند و روح را بنده[M2]چه روی از پی ششی گنده؟
[B][M1]غول خود را مدان به جز زن خود[M2]بر منه پای او به گردن خود
[B][M1]زانکه چون غول در سرای شود[M2]گردنت را دوال پای شود
[A]
[B][M1]پسری با پدر به زاری گفت[M2]که: مرا یار شو به همسر و جفت
[B][M1]گفت: بابا، زنا کن و زن نه[M2]پند گیر از خلایق، از من نه
[B][M1]در زنا گر بگیردت عسسی[M2]بهلد، کو گرفت چون تو بسی
[B][M1]زن بخواهی، ترا رها نکند[M2]ور تو بگذاریش چها نکند؟
[B][M1]از من و مادرت نگیری پند[M2]چند دیدی و نیز دیدم چند
[B][M1]آن رها کن که نان و هیمه نماند[M2]ریش بابا بین که: نیمه نماند
[A]
[B][M1]مکن، ای شاهد شکر پاره[M2]دل و دین را بعشوه آواره
[B][M1]یا مگرد آشنای و شوی مکن[M2]یا ببیگانه رای و روی مکن
[B][M1]زشت باشد که همچو بوالهوسان[M2]نان شوهر خوری و کیر کسان
[B][M1]بچه از خانه سر بدر داری؟[M2]گر نه سر با کسی دگر داری؟
[B][M1]سر بازی و پای رقاصی[M2]چون توان یافت بی‌تن عاصی؟
[B][M1]زلف بشکستن و نهادن خال[M2]چون حلالست و نیست بوسه حلال؟
[B][M1]ایزدت داد حسن و زیبایی[M2]هم ز ایزد طلب شکیبایی
[B][M1]ستر زن طاعتی بزرگ بود[M2]سگ به از زن، که او سترگ بود
[B][M1]سقف و دیوار و چادر و پرده[M2]از پی پوشش تو شد کرده
[B][M1]چون تو از پرده روی باز کنی[M2]وز در خانه سر فراز کنی
[B][M1]پرده در پیش رخ چو می‌بندی[M2]نه به ریش جهان همی خندی؟
[B][M1]از چنین حرص و آز دوری به[M2]وز هوی و هوس صبوری به
[B][M1]چون شد اندر سرت بضاعت شوی[M2]گردنی نرم کن به طاعت شوی
[B][M1]نانت او میدهد، رضاش بده[M2]یا بکن سبلت و سزاش بده
[B][M1]تا دگر دل به مهر زن ندهد[M2]راه خواری به خویشتن ندهد
[B][M1]گرش امروز داری از غم دور[M2]دان که فرداش هم تو باشی حور
[B][M1]شوی پندت دهد سقط گویی[M2]ریش گیری که: چون غلط گویی؟
[B][M1]روزت این کبر و کینه در کالا[M2]نیمشب هر دو لنگ در بالا
[B][M1]یا ز بالا چو شیر باید بود[M2]یا چو روباه زیر باید بود
[B][M1]بهر یک شهوت از حرام و حلال[M2]چکنی خانه پر ز وزر و وبال؟
[B][M1]ای ز سودای نیم ساعت کام[M2]سر خود را فرو کشیده به دام
[B][M1]بسته در پای مال کودک و دخت[M2]روی انبان خویش را کیمخت
[B][M1]خود نیرزد سه ساله گادن تو[M2]رنج یک روز شیر دادن تو
[B][M1]شیر اگر دیگری تواند داد[M2]از برای تو خود نداند زاد
[B][M1]چکنی ده ستیر دوغ و پیاز[M2]که دو من شیر داد باید باز؟
[B][M1]هم زنی پیر بود رابعه نیز[M2]به نماز و نیاز گشت عزیز
[B][M1]نه که هر زن دغا و لاده بود[M2]شیر نر نیست، شیر ماده بود
[B][M1]مریم از محصنات در بکری[M2]چوی بری بد ز عیب بدفکری
[B][M1]نام بی‌شوهریش زشت نکرد[M2]کز هوا روی در کنشت نکرد
[B][M1]طفل گویا و مادر خاموش[M2]دل پاکست و نفس پاکی کوش
[B][M1]چون بنگشود لب ز حرمت امر[M2]آن سه شب در جواب خالد و عمرو
[B][M1]گشت پستان شیرش آبستن[M2]نه به طفل دگر، به طفل سخن
[B][M1]خان زنبور شد شبستانش[M2]پر شد از شهد نطق پستانش
[B][M1]شهد او شیر گشت و شیر شراب[M2]طفل چون خورد مست گشت و خراب
[B][M1]نه عجب بودش آن کلام چو شهد[M2]زانکه با شیر خورده بد در مهد
[B][M1]تا جوانی بستر کوش و نماز[M2]که جوانی دگر نیاید باز
[B][M1]چون تبه گردد آن لب خندان[M2]گرگ باشی و لیک بی‌دندان
[B][M1]گرگ در پوستین و یوسف نه[M2]جز غم و حسرت و تاسف نه
[B][M1]چون شود پشت زن ز پیری خم[M2]شهوت و حرص پیرگردد هم
[B][M1]جامه دان و به جامه دیبایی[M2]مانده سودا و رفته زیبایی
[B][M1]بعد از آن هیچ چاره نتوان کرد[M2]دیو را در غراره نتوان کرد
[A]
[B][M1]واعظی وصف حوریان میکرد[M2]شرح حسن عمل بیان میکرد
[B][M1]که: بهر مرد بیست حور دهند[M2]جای در باغ و در قصور دهند
[B][M1]زنکی پیر از آن میان برخاست[M2]که: همی پرسمت حدیثی راست
[B][M1]هیچ در خلد حور نر باشد؟[M2]گفت: بنشین که آنقدر باشد
[B][M1]در بهشت ار شوی تو، ای ساده[M2]نهلندت سلیم و نا گاده
[B][M1]با زن دول پند بی‌خرما[M2]گردگانست و گنبد هر ما
[B][M1]توشهٔ خود بر آر از انبانش[M2]سر فرو ده درین بیابانش
[A]
[B][M1]آب کارت مبر، که گردی پیر[M2]کار این آب را تو سهل مگیر
[B][M1]بهترین میوه‌ای ز باغ تو اوست[M2]راستی روغن چراغ تو اوست
[B][M1]او نماند چراغ تیره شود[M2]خاطرت کند و چشم خیره شود
[B][M1]به فریب دل خیال انگیز[M2]هر دمش در فضای فرج مریز
[B][M1]پیش این ناودان خونریزان[M2]سیل آشوب بر مینگیزان
[B][M1]آتش شهوتش به یاد مده[M2]و اینچنین آب را به باد مده
[B][M1]در سرت اوست عقل و در رخ رنگ[M2]در کمر سیم و در ترازو سنگ
[B][M1]اصل ازو بود و فرع ازو خیزد[M2]اوست آبی که زرع ازو خیزد
[B][M1]آب روی تو آب پشتت و بس[M2]تیغ آبی چنین به مشت تو بس
[B][M1]مهل این نطفه، گر حرام بود[M2]پخته کن کار، اگر نه خام بود
[B][M1]نطفه از لقمهٔ حرام و حرج[M2]ندهد فرج را ز نسل فرج
[B][M1]گندم بد نمی‌توانی کشت[M2]چه طمع میکنی به نطفهٔ زشت؟
[B][M1]فرج گورست و اندرو لحدی[M2]صحبت او عذاب هر احدی
[B][M1]آلتش شهوت تو کور افتاد[M2]زنده زان بی‌کفن بگور افتاد
[B][M1]چه بزاید خود از چنان کوری؟[M2]خاصه در وحشت چنان گوری
[B][M1]زندهٔ خود مکن به گور، ای دل[M2]نام خود بد مکن به زور، ای دل
[B][M1]راست کن ره چون آب میرانی[M2]ورنه خر در خلاب میرانی
[B][M1]زن ناپارسا مگیر به جفت[M2]اگر از بهر نسل خواهی خفت
[B][M1]که پسر دزد و نابکار آید[M2]بدنهادست و بد به بار آید
[B][M1]کند اندیشه با تو روز ستیز[M2]آنچه شیرویه کرد با پرویز
[B][M1]شیر شیرویه چون حرام افتاد[M2]خنجرش را پدر نیام افتاد
[B][M1]هر ستم کز چنین پسر باشد[M2]همه در گردن پدر باشد
[B][M1]او ز خود در عذاب و خلق از وی[M2]پدرش را دعای بد در پی
[B][M1]زو چه رنجی که دسترنج تو خورد[M2]گرگ پرورده‌ای چه خواهد کرد؟
[B][M1]به خطا از پسر برنجیدی[M2]زانکه آب خطا تو سنجیدی
[B][M1]قند تلخی فزود، دادهٔ تست[M2]بره گرگی نمود، زادهٔ تست
[B][M1]پنبه کشتی، طمع به ماش مدار[M2]جو بکاری، عدس نیارد بار
[B][M1]آنکه او را تو زشت کاشته‌ای[M2]خوبی از وی چه چشم داشته‌ای؟
[B][M1]تخم بد در زمین شوره چه سود؟[M2]در سپیدی سیاهی آرد دود
[B][M1]جو و گندم چو بر خطا ندهد[M2]آدمی هم جزین عطا ندهد
[B][M1]باید اندیشه هم به دادن شیر[M2]که ز خامیست آن گشادن شیر
[B][M1]شیر بد خلق تخم شر باشد[M2]شیر بدکاره خود بتر باشد
[B][M1]تو که گر خانه‌ای نهی بنیاد[M2]مزد مزدور جویی و استاد
[B][M1]پس به دست آوری زمینی سخت[M2]آجر و سنگ و خشت و خاک و درخت
[B][M1]ساعتی خوبتر برانگیزی[M2]وانگهی خشت و گل فرو ریزی
[B][M1]چو به کاخی که میکنی از گل[M2]بار این جمله می‌نهی بر دل
[B][M1]در اساس نتیجه و فرزند[M2]آلت و اختیار بد مپسند
[B][M1]ورنه فرزند خانه کن باشد[M2]رنج جان و بلای تن باشد
[A]
[B][M1]شرم دار، ای پدر، ز فرزندان[M2]ناپسندیده هیچ مپسند آن
[B][M1]با پسر قول زشت و فحش مگوی[M2]تا نگردد لئیم و فاحشه گوی
[B][M1]تو بدارش به گفتها آزرم[M2]تا بدارد ز کرده‌های تو شرم
[B][M1]بچهٔ خویش را به ناز مدار[M2]نظرش هم ز کار باز مدار
[B][M1]چون به خواری برآید و سختی[M2]نکشد محنت و زبون بختی
[B][M1]کارش آموز، تا شود بنده[M2]جور کن، تا شود سر افگنده
[B][M1]مدهش دل، که پهلوان گردد[M2]تو شوی پیر و او جوان گردد
[B][M1]گر کمانش خری، چو تیر شود[M2]ور کمر یافت، خود اسیر شود
[B][M1]ننشیند، سفر کند ز برت[M2]بگدازد ز هجر خود جگرت
[B][M1]هر دم آید به روی او خطری[M2]هر زمان آورند ازو خبری
[B][M1]مادر از اشتیاق او میرد[M2]پدر اندر فراق او میرد
[B][M1]چون هوس کرد پنجه و کشتیش[M2]گر اجازت دهی همی کشتیش
[B][M1]یا به جنگیش برند و سر بدهد[M2]یا شود دزد مال و زر بنهد
[B][M1]گر چه فرزند کشتهٔ تو بود[M2]این بلا دست‌رشتهٔ تو بود
[A]
[B][M1]پسری را پدر سلاح آموخت[M2]هم کمربست و هم کلاهش دوخت
[B][M1]چون پسر شد به زور پنجه دلیر[M2]هوس بیشه کرد و کشتن شیر
[B][M1]نوجوان هم چو سرو بستانی[M2]رفت یکروز در نیستانی
[B][M1]ماده شیری بدیدش از ناگاه[M2]حمله کرد و گرفت به روی راه
[B][M1]تیر برنا نکرد در وی کار[M2]به سر پنجه در کشیدش زار
[B][M1]پدرش را چو شد ز حال خبر[M2]زود در بیشه شد که: وای پسر!
[B][M1]پسر او از جگر بر آورد آه[M2]گفت: ازین بد مرا نبود گناه
[B][M1]با من، ای مهربان، تو بد کردی[M2]چه توان کرد چون تو خود کردی؟
[B][M1]چون نیاموختی بمن پیشه[M2]بمن آموخت شیر این بیشه
[B][M1]تو بجای آر آنچه بتوانی[M2]تا نباشد ترا پشیمانی
[B][M1]اولین حقت این بود به درست[M2]که کنی در سیه سپیدش چست
[B][M1]دومین پیشه‌ای بیاموزد[M2]که کفافی از آن بر اندوزد
[B][M1]سوم آن کش مدد شوی از مال[M2]تا شود جفت همسری به حلال
[B][M1]دهی از قرب نیکوان نورش[M2]کنی از صحبت بدان دورش
[B][M1]چون تو این احتیاط‌ها کردی[M2]گر بر آورد سر به نامردی
[B][M1]دان که آن را به ظلم کاشته‌اند[M2]وز خدا و تو غم نداشته‌اند
[B][M1]چون نیاید سبو ز آب درست[M2]آن ز جای دگر به باید جست
[B][M1]زان مبدل شدست آیینها[M2]که جهان موج میزند زینها
[B][M1]مردم اینند؟ چیست چارهٔ ما[M2]جز خموشی و جز کنارهٔ ما
[B][M1]شیر مردی به دست می‌نکنند[M2]که برو صد شکست می‌نکنند
[B][M1]نتواند شنید نام درست[M2]آنکه مهرش شکسته باشد و سست
[B][M1]جرم بخشا، به حرمت پاکان[M2]که بگردان بلای ناگاهان
[B][M1]پردهٔ عصمتت تو باز مگیر[M2]به خداوندی از جوان وز پیر
[B][M1]از دم گرگ بگسل این رمه را[M2]پرورش ده به حفظ خود همه را
[A]
[B][M1]هر که از پرورنده رنج ندید[M2]در جهان جز غم و شکنج ندید
[B][M1]میوهٔ بیشه چون نپروردست[M2]دل داننده را نه در خوردست
[B][M1]خورش خرس یا شغال شود[M2]یا در آن بیشه پایمال شود
[B][M1]خرس نیزار خورد به ناچارش[M2]زود در کخ کخ اوفتد کارش
[B][M1]در درختش که پر گره شد و زشت[M2]در زنند آتش و کنند انگشت
[B][M1]چون بسوزد دگر به شهر برند[M2]وندر آن کوره‌های قهر برند
[B][M1]آتشی باز بر فروزانند[M2]در دم آهنش بسوزانند
[B][M1]ز تفش سنگ در خروش آید[M2]آهن از تاب او به جوش آید
[B][M1]تن او را به سیخ گردانند[M2]تا صدش بار در نور دانند
[B][M1]دست استاد و رخ سیاه کند[M2]در و بام دکان تباه کند
[B][M1]کورهٔ او ز هر نفس زدنی[M2]آدمی را کند چو اهرمنی
[B][M1]سال و مه جفت ناخوشی گردد[M2]در دو بوته دو آتشی گردد
[B][M1]از وجودش اثر بجا نهلند[M2]خاک او نیز در سرا نهلند
[B][M1]تا بدانی که چرک خود رستن[M2]به چنین آتشی توان شستن
[B][M1]تو خود رویی وز خود رایی[M2]چون زمانی به خود نمییی؟
[B][M1]در حیات به غم کنند انگشت[M2]تا ز دودش سیاه گردی و زشت
[B][M1]چون بمیری در آن سرات برند[M2]پیش نار سقرفزات برند
[B][M1]به دم دوزخت در اندازند[M2]گه بسوزند و گاه بگدازند
[B][M1]ماکیان چون سقط چرید و سبوس[M2]عرصهٔ خایه کردنست و عبوس
[B][M1]گر نیاید همی نخوانندش[M2]ور بیاید به سنگ رانندنش
[B][M1]روزش از چپ و راست تیر زنان[M2]شب در آن خانهای پیرزنان
[B][M1]خوف در جان و طوف در سرگین[M2]گه به آن خانه پوید و گه این
[B][M1]دهیانش به سر در آویزند[M2]شهریانش به قهر خون ریزند
[B][M1]باز چون میل آب و دانه نکرد[M2]بر زمین آشیان و خانه نکرد
[B][M1]چند روزی به محنت و زاری[M2]که ریاضت کشید و بیداری
[B][M1]لایق دست میر و شاه شود[M2]در خور مسند و کلاه شود
[B][M1]تا درو فر شاه کار کند[M2]مرغ ده سنگ خود شکار کند
[B][M1]از بلندان نظر بلند شود[M2]تا نصیب تو چون و چند بود؟
[B][M1]فر احمد چو در علی پیوست[M2]در خیبر گرفت در یکدست
[B][M1]گر تو داری، مبند بر خود راه[M2]ور نداری، ز دیگران میخواه
[A]
[B][M1]مکن، ای خواجه، بر غلامان جور[M2]که بدین شکل و سان نماند دور
[B][M1]زور بر زیر دست خویش مکن[M2]دل او را ز غصه ریش مکن
[B][M1]که از آنجا تو را گماشته‌اند[M2]بر سر این گروه داشته‌اند
[B][M1]زان میان یک وکیل خرجی تو[M2]هم غلام گلوی و فرجی تو
[B][M1]بندهٔ خویش را مکن پر زجر[M2]تا همت بنده باشد و هم اجر
[B][M1]میتوانش فروخت، گردونست[M2]کشتن او ز عقل بیرونست
[B][M1]بنده را سیر دار و پوشیده[M2]چون به کار تو هست کوشیده
[B][M1]جان دهد بنده، چون دهی نانش[M2]جان گرامی بود، مرنجانش
[B][M1]رزق بر اهل خانه تنگ مکن[M2]روزی او میدهد، تو جنگ مکن
[B][M1]در تو خاصیتی فزون باشد[M2]تا ترا دیگری زبون باشد
[B][M1]بده و شکر آن فزونی کن[M2]الف او بس بود تو، نونی کن
[B][M1]گر تو خود را در آن میان بینی[M2]نبری بهره‌ای، زیان بینی
[B][M1]شربتی در قدح نمیریزی[M2]که به زهریش بر نیمیزی
[B][M1]ز تو با درد دل اناث و ذکور[M2]این چنین سعی کی شود مشکور؟
[B][M1]مکن، ای دوست، گر نه هندویی[M2]جان شیرین بدین ترش رویی
[B][M1]خویشتن را تو در حساب مگیر[M2]بندگان را در احتساب مگیر
[B][M1]گر چه در آب و نانتند اینها[M2]بتو از حق امانتند اینها
[B][M1]جز یکی نیست مالک و بنده[M2]هر دو را خواجه آفریننده
[B][M1]خواجگی جز خدای را نرسد[M2]آنچه سر کرد پای را نرسد
[B][M1]خواجگی گر به آدمی دادست[M2]بنده نیز آخر آدمی زادست
[B][M1]نسبت هر دو با پدر چو یکیست[M2]این دویی دیدن از برای شکیست
[B][M1]به ز فرزند بد غلامی نیک[M2]که بر آرد ز خواجه نامی نیک
[B][M1]خواجه شاید که کم خلاص شود[M2]بنده ممکن بود که خاص شود
[B][M1]گر به قسمت سخن تمام شود[M2]ای بسا خواجه کو غلام شود
[B][M1]آن که مفلوج شد بدان زشتی[M2]گر غلام تو بود چون هشتی؟
[B][M1]اگر این بنده را تو گنجوری[M2]مرگ ازو باز دار و رنجوری
[B][M1]آب چشم غلام خویش مبر[M2]محضر بد به نام خویش مبر
[B][M1]نتوان زد به مذهب مالک[M2]غوطه در لجهٔ چنین هالک
[B][M1]بمرنج از غلام خواجه فروش[M2]چون نکردی به خواجهٔ خود گوش
[B][M1]تا ازین بندگیت باشد ننگ[M2]هیچ از آن خواجگی نگیری رنگ
[B][M1]گرت این بندگی تمام شود[M2]چرخ و انجم ترا غلام شود
[B][M1]تو که جز خواجگی ندانی کرد[M2]این غلامی کجا توانی کرد؟
[B][M1]گر حیاتی و بینشی داری[M2]حیوان را ز خود نیزاری
[B][M1]چه نگه میکنی که گاو و خرند؟[M2]این نگه کن که چون تو جانورند
[B][M1]بی‌زبان را چنان مزن بر سر[M2]ز زبانی بترس و از آذر
[B][M1]آنکه این اعتبار کرد او را[M2]نه بکشت و نه بار کرد او را
[B][M1]گر نه با کردگار در جنگی[M2]بار این عاجزان مکن سنگی
[B][M1]از برون گر زبان خموش کنند[M2]نرهی از درون که جوش کنند
[A]
[B][M1]داشت عیسی خری کبود به رنگ[M2]که نرفتی دو روز یک فرسنگ
[B][M1]من شنیدم که در شبان دراز[M2]با وجود چنان حضور و نماز
[B][M1]برد یکشب ز رحمت آن بیخواب[M2]خر خود را دویست بار به آب
[B][M1]هر پیی کش ببرد آب نخورد[M2]چشم عیسی ز رحم خواب نکرد
[B][M1]جمع حواریان چو آن دیدند[M2]روزش از سر آن بپرسیدند
[B][M1]گفت: او را زبان گفتن نیست[M2]گر شود تشنه جای خفتن نیست
[B][M1]بار من برده، آب اگر نخورد[M2]پیش جبار آب من ببرد
[B][M1]من سیر آب چون توانم خفت؟[M2]کو شود تشنه و نداند گفت
[B][M1]خواجگی بندگیست خالق را[M2]شفقت زمرهٔ خلایق را
[B][M1]داروی درد خستگان بودن[M2]مومیای شکستگان بودن
[B][M1]زیر این گرد خیمهٔ مینا[M2]از هزاران یکی شود بینا
[B][M1]گر به درمان خویش پردازد[M2]داروی درد خویشتن سازد
[B][M1]سهل گیرد جهان و جاهش را[M2]کند آماده ساز راهش را
[B][M1]دستگیر فتادگان باشد[M2]پایمرد پیادگان باشد
[B][M1]در آزار و آز در بندد[M2]بهر بیچارگان کمر بندد
[B][M1]نستاند زیادتی ز کسی[M2]ننهند در وجود بوالهوسی
[B][M1]پیش گیرد ره سبکباری[M2]رخ بپیچد ز مردم آزاری
[B][M1]نیکی داد و داده بشناسد[M2]بدی نا نهاده بشناسد
[B][M1]باز داند ستمگران را جای[M2]ننهد در دراز دستی پای
[B][M1]گر توانی بدیدن این را غور[M2]ورنه بر خود بدان که کردی جور
[B][M1]عقد آن جوهری که میبندم[M2]جز به نام رسول نپسندم
[B][M1]خواجه او بود و پادشاه خداست[M2]امر اچار یارش از چپ و راست
[B][M1]وین دگرها چو سایه از پی نور[M2]گشته زان سایه نیز بعضی دور
[B][M1]منعمی کندرو کرم نبود[M2]هست ابری کش آب و نم نبود
[B][M1]زین جگر کوچکان همت خرد[M2]بی‌جگر یک درم نشاید برد
[B][M1]آن کریمی به جز خدا نبود[M2]که ز ذاتش کرم جدا نبود
[B][M1]کرم اینست رفته قاف به قاف[M2]بی‌جواب و سال و منت و لاف
[A]
[B][M1]خوان اینان که خون دل پالود[M2]ندهد لقمه جز که زهر آلود
[B][M1]زهر بر روی و زهر در کاسه[M2]چون نگیرد خوردنده را تا سه؟
[B][M1]لقمه مستان ز دست لقمه شمار[M2]کز چنان لقمه داشت لقمان عار
[B][M1]کاسهٔ پر پیاز دوغینه[M2]به ز صد منعم دروغینه
[B][M1]دستش ار شربت دگر دهدت[M2]دوغ او داغ بر جگر نهدت
[B][M1]خوردن رزق خویش و منت خلق[M2]زهر خور، نان چه مینهی در حلق؟
[B][M1]آنکه بخشد ازین خسیسان دیگ[M2]روغنی بر کشیده دان از ریگ
[B][M1]تا به باغ تو آفتی نرسد[M2]به کسی از تو رافتی نرسد
[B][M1]خون نظارگی بپالودی[M2]لبش از میوه‌ای نیالودی
[B][M1]با چنین لطف چشم بد ز تو دور[M2]که بهشت آرزوت باشد و حور
[B][M1]بر درختی بدین برومندی[M2]در باغ کرم چه می‌بندی؟
[B][M1]رو غریبانه سایه‌ای بر ساز[M2]یا بیفشان و حلقها ترساز
[B][M1]دو سه سیب ار بما فرو دوسد[M2]به از آن کانچنان همی پوسد
[B][M1]میوه چون هست، مایه‌ای برسان[M2]هم به همسایه سایه‌ای برسان
[B][M1]عنبت سرخ گشت و عنابی[M2]رخ چرا چون بنفشه میتابی؟
[B][M1]خوشه‌ای چونکه در نکردی باز[M2]هم ز بالای در فرو انداز
[B][M1]چون مجال کرامتی باشد[M2]بستن در غرامتی باشد
[B][M1]تا بهارست میوه‌ای میده[M2]هم زکوتی به بیوه‌ای میده
[B][M1]جودکی خواند این صفت را دین؟[M2]بخل را نیز عار باشد ازین
[A]
[B][M1]شاعری چیست؟ بر در دونان[M2]خانهٔ کرد و حکمت یونان
[B][M1]به ثناشان دریغ باشد رنج[M2]طبع را دادن عذاب و شکنج
[B][M1]خفته ممدوح مست با خاتون[M2]تو به مدحش ز دیده ریزان خون
[B][M1]شب کنی روز و روز در کارش[M2]در نویسی به درج طومارش
[B][M1]راویی چست را کنی همدست[M2]سرش از جام وعده سازی مست
[B][M1]تا روی پیش او سلام کنی[M2]شعر خوانی، سخن تمام کنی
[B][M1]او خطابت کند که: خوش گفتی[M2]در معنی به مدح ما سفتی
[B][M1]نقد را باز گرد و کاری کن[M2]بار دیگر بما گذاری کن
[B][M1]زو چو آن بشنوی برون ایی[M2]خود ندانی ز غم که چون آیی؟
[B][M1]باز شعریش بر ترنگانی[M2]به تقاضا قلم بلنگانی
[B][M1]چون بیایی به وعده باز برش[M2]بسته یابی بسان سنگ درش
[B][M1]دل دربان بلا به نرم کنی[M2]بر خود او را به آقچه گرم کنی
[B][M1]تا ترا پیش او چو راه کند[M2]او به دربان ترش نگاه کند
[B][M1]کای: خر قلتبان، قرار این بود؟[M2]آنچه گفتم هزار بار این بود؟
[B][M1]بار دادی، چه روز این بارست؟[M2]من بکارم، چه وقت این کارست؟
[B][M1]پس نپرسیده: کای پدر چونی؟[M2]چیست حالت؟ ز درد سر چونی؟
[B][M1]بنویسد برات بر جایی[M2]کز سه خروار ادا کند تایی
[B][M1]خود ز این خواجگان مدخل کیست؟[M2]که فزون باشدش عطا از بیست
[B][M1]بیست را چون غریم ده ببرد[M2]پنج راوی ز نیمه ره ببرد
[B][M1]تو بمانی و برده ماهی رنج[M2]بیستت ده شده، دهت شده پنج
[B][M1]سر بواب را بنتوان بست[M2]ز جراحت چو میر گردد مست
[B][M1]مده، ای فاضل، آب رخ بر باد[M2]که خدا این جهان بر آب نهاد
[B][M1]ز آسمان رسته شد سخن را بیخ[M2]به زمینش فرو مبر، چون میخ
[B][M1]به خرمند خرده دانش ده[M2]ز دل آمد برون، به جانش ده
[B][M1]زین نهاد انوری چه کرد قیاس؟[M2]رتبت شاعران پس از کناس
[B][M1]سرورانی که پیش ازین ایام[M2]سعی کردند در بلندی نام
[B][M1]گر چه در فضل بودشان پیشی[M2]شعرا را به همت از بیشی
[B][M1]گنجها در کنار میکردند[M2]تا ستایش گزان می‌کردند
[B][M1]منکه خلوت نشین این گنجم[M2]در جهانی چنین کجا گنجم؟
[B][M1]تا بکی زین گروه ننگ خورم؟[M2]نان اینان بهل، که سنگ خورم
[B][M1]چون ز حرصم حکایتی بنماند[M2]ز سپهرم شکایتی بنماند
[B][M1]در رخ او چو پسته خندانم[M2]گر چه از پست میدهد نانم
[B][M1]زین میان کاش دوستی بودی![M2]که برو نیمه پوستی بودی
[B][M1]در جهان دوستی به دست نشد[M2]که ازو در دلم شکست نشد
[A]
[B][M1]دوستی را یگانه شو با دوست[M2]از صفا چون دو مغز در یک پوست
[B][M1]دوستی کز برای دین نبود[M2]دل بر آن دوستی امین نبود
[B][M1]تا میان دو دوست فرقی هست[M2]هم‌چنان در میانه زرقی هست
[B][M1]اندرین کار یار باید، یار[M2]چونکه بی‌یار بر نیاید کار
[B][M1]تا ترا قصد و اختیار بود[M2]یار، مشنو، که با تو یار بود
[B][M1]چون پی اختیار خود باشی[M2]یار کس نی، که یار خود باشی
[B][M1]دوست را پند گوی و پند پذیر[M2]پیش او خرد باش و خرده مگیر
[B][M1]این محبان، که شهرهٔ شهرند[M2]از محبت تمام بی‌بهرند
[B][M1]دوستی از پی تراش کنند[M2]یار از بهر نان و آش کنند
[B][M1]از جفا با تو دوست دیر شوند[M2]دوست گیرند و زود سیر شوند
[B][M1]پی مال تواند، چون ببرند[M2]پایمالت کنند و غم نخورند
[B][M1]گر درم هست با تو در سازند[M2]تا ترا از درم بپردازند
[B][M1]بدهی لوت، چشمشان با تست[M2]ندهی، جنگ و خشمشان با تست
[B][M1]دوستی ز امن و استواری خاست[M2]امن چون نیست دوستی ز کجاست؟
[B][M1]هم ز احوال دوستان مجاز[M2]رو نماید ترا حقیقت باز
[B][M1]هر که این دوستی به سر نبرد[M2]راه از آن دوستی به در نبرد
[B][M1]ظاهر و باطنیت باید چست[M2]تا به پایان بری تو عهد درست
[B][M1]از سر بندگی به روز الست[M2]چون به پیمان دوست دادی دست
[B][M1]بر دلت هر چه بگذرد جز دوست[M2]بعد از آن عهد کرد کار تو اوست
[B][M1]بر نخستینه عهد باید بود[M2]وندران جد و جهد باید بود
[B][M1]تا به پایان بری سخن، باری[M2]که در آن روز گفته‌ای: آری
[B][M1]تا تو این عهد را وفا نکنی[M2]روی در قبلهٔ صفا نکنی
[B][M1]ایزد «اوفوا بعهد کم» فرمود[M2]آدمی عهد را وفا ننمود
[B][M1]از کلام ار وفا پژوه کسست[M2]« کلبهم باسط ذراع» بسست
[B][M1]کلب کو در ره وفا زد گام[M2]خرقه پوشد ز پوست در بلعام
[B][M1]به وفا سگ چو ز اسب شد ممتاز[M2]گشت در روی او بلند آواز
[B][M1]بی‌هنر خود سگی بدان تا سه[M2]چون شود با همای هم‌کاسه؟
[B][M1]پارسایان، که با وفا جفتند[M2]از زن پارساش به گفتند
[A]
[B][M1]من شنیدم که صاحب دیذی[M2]داشت ناپاکزاده تلمیذی
[B][M1]سالها دیده در سرای سپنج[M2]پر هنر بر سرش مصیبت و رنج
[B][M1]تا خرد جمع کرد و دانا شد[M2]هم سخن گوی و هم توانا شد
[B][M1]گر چه بسیار مال و جاه بیافت[M2]قرب سلطان و عز شاه بیافت
[B][M1]چون وفا در سرشت و زاد نداشت[M2]حق استاد خود بیاد نداشت
[B][M1]راستان رنج خود تلف کردند[M2]زانکه در کار ناخلف کردند
[B][M1]پاک تن در وفا تمام آید[M2]بدگهر نا پسند و خام آید
[B][M1]هر که در سیرت وفا شد گرد[M2]ز وفا راه در فتوت برد
[A]
[B][M1]چیست مردی؟ ز مردمان بررس[M2]مردمی چیست؟ گر بدانی بس
[B][M1]مرد را مردمی شعار بود[M2]اوست مردم که مردوار بود
[B][M1]تا نگردی تو نیز مردم و مرد[M2]چارهٔ خویشتن ندانی کرد
[B][M1]مردمی چون نبی نداند کس[M2]راه مردی علی شناسد و بس
[B][M1]آنکه کرد اندرین دو مرد نگاه[M2]چشم او بازگشت و دید این راه
[B][M1]وانکه را این دو کس نگه کردند[M2]رخش از روشنی چو مه کردند
[B][M1]گنج توحید را طلسمند این[M2]آن مسماست، هر دو اسمند این
[B][M1]تو بدان گنج ازین طلسم رسی[M2]به مسما ازین دو اسم رسی
[B][M1]مردم و مرد بوده‌اند ایشان[M2]صاحب درد بوده‌اند ایشان
[B][M1]مردی و مردمی به هم پیوست[M2]داد از آن هر دو این فتوت دست
[B][M1]مظهر این فتوت مشهور[M2]راستی باید از کژیها دور
[B][M1]کز خیانت نظر به کس نکند[M2]نظر از شهوت و هوس نکند
[B][M1]از حیا باشدش سر اندر پیش[M2]بی‌حیا را براند از در خویش
[B][M1]کس ازو نشنود حدیث گزاف[M2]نزند در میان مردم لاف
[B][M1]یارمندی کند ز راه ادب[M2]خفتگان را ز پاسبانی شب
[B][M1]نفس را بند بر نهاده به صبر[M2]بند نان و درم گشاده به جبر
[B][M1]بسته دل در دوای رنجوران[M2]جای خود کرده در دل دوران
[B][M1]ورد خود کرده در خلا و ملا[M2]مدد حال اهل رنج و بلا
[B][M1]به یتیمان شهر دادن چیز[M2]بیوگان را پناه بودن نیز
[B][M1]چشم بر دوختن ز عیب کسان[M2]ره نجستن به سر و غیب کسان
[B][M1]هر بدی جفت حال او نشود[M2]که خود اندر خیال او نشود
[B][M1]پارسایی بود رفیق او را[M2]مردمی مونس طریق او را
[B][M1]ذات او زبدهٔ زمان باشد[M2]هر که با اوست در امان باشد
[B][M1]بوده با هر دلیش معرفتی[M2]برده از هر پیمبری صفتی
[B][M1]عصمت او را حصار تن گشته[M2]عفتش پود و تار تن گشته
[B][M1]بنده‌ای را که عشق بپسندد[M2]به چنین خدمتیش در بندد
[B][M1]روی دل بر حبیب خویش کند[M2]ترک حظ و نصیب خویش کند
[B][M1]گر به تیغش زنی نپیچد رخ[M2]زهر گویی، شکر دهد پاسخ
[B][M1]حر و مستور و ستر پوشنده[M2]نیک خواه و سخن نیوشنده
[B][M1]کار خود را نخواهد از کس مزد[M2]نبود زین فروتنی تن دزد
[B][M1]هر چه زان نفس او شکسته شود[M2]بکند، گر چه نیک خسته شود
[B][M1]بکشد صد عتاب و سر نکشد[M2]بنهد نان و خود نمک نچشد
[B][M1]رخت خود در عدم تواند برد[M2]بی‌وجود اجل تواند مرد
[B][M1]در جهان رنگ مقبلی اینست[M2]پهلوانی و پر دلی اینست
[B][M1]هر که این سیرت اندرو یابی[M2]کوش تا رو ازو نه برتابی
[B][M1]در پی نفس گشتن از سردیست[M2]نفس کشتن نهایت مردیست
[B][M1]بهل این خواب و خور، که عار اینست[M2]مخور و میخوران، که کار ایسنت
[A]
[B][M1]پیش ازین مردمی چنین بودست[M2]رسم اهل فتوت این بودست
[B][M1]وین دم از هر دو خود نشانی نیست[M2]نامشان بر سر زبانی نیست
[B][M1]هر کجا خاینیست دام انداز[M2]بند مکری بگستراند باز
[B][M1]بر نشیند، که: صاحبم،بر صدر[M2]امردی چند گرد او چون به در
[B][M1]نقش زیلو شود ز بی‌جایی[M2]میخ لنگر ز بی‌سر و پایی
[B][M1]از دو رو راست کرده سبلت و ریش[M2]وز پس تکیه جرعه دان و حشیش
[B][M1]کند از شهر چند سفله به کف[M2]بنشاند برابر اندر صف
[B][M1]رندکی چند کون دریده همه[M2]پند استاد ناشنیده همه
[B][M1]هر یکی باد کرده در بوقی[M2]سال و مه در خیال معشوقی
[B][M1]روز در کار سخت بی‌خور و خفت[M2]در عزبخانه برده شب زر مفت
[B][M1]هر چه اندر سه روز کرده به کف[M2]در دمی کرده پیش یار تلف
[B][M1]شده از دلبران و از رندان[M2]یوسف و گرگشان به یک زندان
[B][M1]این یکی میوه آرد، آن یک ماست[M2]شب سماطی کنند ازینها راست
[B][M1]خانهٔ پر کمان و پر دولاب[M2]نرد وشطرنج و طاسهای یخ آب
[B][M1]سفره پر نان و دیگ پر خوردی[M2]قالب و قلب خالی از مردی
[B][M1]زدن سینه و کف و بغلک[M2]فارغ از گردش نجوم و فلک
[B][M1]هر یک آوازه در فگنده به شهر[M2]جسته از کودکان زیبا به هر
[B][M1]که: در لنگری گشاده اخی[M2]آنکه چون او جهان ندیده سخی
[B][M1]سفرهٔ نعمتست و شربت قند[M2]سرگذشت و سماع و صحبت و پند
[B][M1]چاک چاک کبادهٔ مردان[M2]زور سنگ و محبر گردان
[B][M1]تیر و انگشتوانه و قدلی[M2]وز دگرگونه سازهای یلی
[B][M1]پدران را ز جهل کور کنند[M2]پسر زنده را به گور کنند
[B][M1]هم پدر گول و هم پسر ساده[M2]کام رندان از آن شد آماده
[B][M1]پسر از خانه جور دیده و خشم[M2]پیش آنها نشسته بر سر و چشم
[B][M1]ابلهست او که یاد خانه کند[M2]گوش بر پند و بر فسانه کند
[B][M1]هزل و بازی و لاغ بگذارد[M2]قلیه و دشت و باغ بگذارد
[B][M1]رنج استاد و جور باب کشد[M2]نان نبیند به چشم و آب کشد
[B][M1]آنکه در اصل جلد باشد و چست[M2]زیرک و مردو سیر چشم و درست
[B][M1]چون نبیند هنر، که آموزد[M2]نه کمال و شرف، که اندوزد
[B][M1]نشود سخرهٔ دکان اخی[M2]به مویز و به گردگان اخی
[B][M1]و آنکه نرمست و نقل خوار و دنی[M2]نرود، گر به ناوکش بزنی
[B][M1]هم سبیلان سبیل دانندش[M2]چشمهٔ سلسبیل خوانندش
[B][M1]این کمان بخشد، آن کمر سازد[M2]تا پسر با حریف در سازد
[B][M1]بد کند کار، نیک دارندش[M2]همه عیبی هنر شمارندش
[B][M1]شب درین غفلت و سبک باری[M2]کرده خوابی به نام بیداری
[B][M1]روز هنگامه‌شان چو گشت خراب[M2]سفره خالی شد و اخی در خواب
[B][M1]هر یکی سر به کار خویش نهد[M2]رخ به صید و شکار خویش نهد
[B][M1]شب درآید، دگر همان بازیست[M2]وقت آن عیش و کیسه پردازیست
[B][M1]باز چون بگذرد بدین چندی[M2]نشنود کودک از کسی پندی
[B][M1]ریش ناگه رخش سیاه کند[M2]رونق حسن او تباه کند
[B][M1]از چمن لاله‌هاش چیده شود[M2]آب سیب رخش چکیده شود
[B][M1]قلیه جوید، نیاورندش ماست[M2]آب خواهد، خودش بباید خاست
[B][M1]بدر افتاده چون سگ از بیشه[M2]نه پدر دستگیر و نی پیشه
[B][M1]هر دمش دل به غم در افتد و درد[M2]که به بازیچه باختست این نرد
[B][M1]نام حلوا بهل، که دود نداشت[M2]زهر خوردست و هیچ سود نداشت
[B][M1]با خود از روی جهل بد کرده[M2]آه ازین کرده‌های خود کرده!
[A]
[B][M1]بود در روم پیش ازین سر و کار[M2]صاحبی نان ده و فتوت یار
[B][M1]لنگری باز کرده چون کشتی[M2]پر ز سنگ و ز آلت کشتی
[B][M1]در لنگر نهاده باز فراخ[M2]کرده ریش دراز را به دو شاخ
[B][M1]خلق رومش نماز بردندی[M2]بچهٔ خود بدو سپردندی
[B][M1]نان صاحب ز کار رندان بود[M2]گوشه بیکارشان چو زندان بود
[B][M1]حوریان گرد او گروه شده[M2]رند و عامی در آه و اوه شده
[B][M1]جمع گشتند ازین صفت خیلی[M2]هر یکی را به دیگری میلی
[B][M1]ناگهان رومی غلام باره[M2]صورتی نحس و جامه‌ای پاره
[B][M1]به یکی زان میانه عشق آورد[M2]علم مصر در دمشق آورد
[B][M1]در نهانی انار و سیبش داد[M2]تا به تلبیس خود فریبش داد
[B][M1]برد روزی به گوشهٔ باغش[M2]می‌نهاد از عمود خود داغش
[B][M1]خر زهٔ خویش در وعا می‌کرد[M2]هر دمی بر اخی دعا می‌کرد
[B][M1]باغبان این بدید و گفت: ای خر[M2]پدرش را دعا کن و مادر
[B][M1]رند گفتا: ز هر دو بیزارم[M2]که من این دولت از اخی دارم
[B][M1]حکم او تا به دست مادر بود[M2]طفل در خانه، قفل بر در بود
[B][M1]چون پدر پیش صاحب آوردش[M2]به نیابت چنین بپروردش
[A]
[B][M1]ای پدر، خود پز این سرشتهٔ تو[M2]تو بهی باغبان کشتهٔ تو
[B][M1]حارس بوستان در خانه[M2]سر خر به، که پای بیگانه
[B][M1]هم به علم خودش بده پندی[M2]که نداری جزین پس افگندی
[B][M1]باغ بین را چه غم که شاخ شکست؟[M2]باغبان راست غصه‌ای گر هست
[B][M1]نقد خود را به دست کس مسپار[M2]که پشیمان شوی در آخر کار
[B][M1]طفل را نیست بهتر از دایه[M2]کبک داند نهفتن خایه
[B][M1]طفل کو نورس جهان خداست[M2]به گزافش کهن کنی، نه رواست
[B][M1]زان جهان نورسیده معصومست[M2]مرغ آن بام و شمع این بومست
[B][M1]گر نگه داشتیش، گنج بری[M2]ورنه زحمت کشی و رنج بری
[B][M1]کشتهٔ تست، اگر گلست ار خار،[M2]کشتهٔ خویش را تو خوار مدار
[B][M1]به کمانخانها مهل فرزند[M2]حلق خود چون کمان مکن در بند
[B][M1]کی پسر تیر راست اندازد؟[M2]گر کمان از دویست من سازد
[B][M1]هیزمست این ،کمان دگر باشد[M2]این کمان لایق تبر باشد
[B][M1]خصم با او چو گشت تنگاتنگ[M2]چون کند پهلوان به هیزم جنگ؟
[B][M1]بجز از دستهای تیرانداز[M2]که کند دشمن خود از پی باز؟
[B][M1]تیر خود زین کمان چار منی[M2]چون توانی که بر نشانه زنی؟
[B][M1]چکنی؟ چون نه دزدی و قلاب[M2]شانه و دوش خویش پر قلاب
[B][M1]بس کمانکش ز خانه بیرون جست[M2]کز دو دستش دو شانه بیرون جست
[B][M1]رمی فرمود مصطفی ما را[M2]نه کمانی کشیدن از خارا
[B][M1]شده از زخم زه هر انگشتی[M2]به بزرگی قویتر از مشتی
[B][M1]کی ز انگشت هم چو بادنگان[M2]تیر شاید گذاشت بر پنگان؟
[B][M1]شست باید که خوش نهاد بود[M2]تا خدنگ ترا گشاد بود
[B][M1]شانه و سینه نرم و آسوده[M2]تا نگردد ز جنگ فرسوده
[B][M1]در کمانی سبک خدنگ نهند[M2]در چنین منجنیق سنگ نهند
[B][M1]تیر نتوان که اندرو سازی[M2]مگر آنجاکمان بیندازی
[B][M1]تا به گوشش کشید چون دانی؟[M2]که به دوشش کشید نتوانی
[B][M1]تیغ بی‌اسب نیک و بازوی گرد[M2]به سر دشمنان نشاید برد
[B][M1]تیر بی‌مرکب از کمانی سست[M2]بس که بر سینها نشیند چست
[B][M1]پسرت گر قفا خورد زان به[M2]کز قفای کمان رود چون زه
[B][M1]ساده رخ نزد آنکه خویشش نیست[M2]شب چرا میرود؟ که ریشش نیست
[B][M1]مرد بی‌ریش و دختر خانه[M2]نیستند از حساب بیگانه
[B][M1]به شنایش چه میبری چون بط؟[M2]دانش آموزش و فصاحت و خط
[B][M1]کودک خویش را برهنه در آب[M2]چکنی پیش بنگیان خراب؟
[B][M1]گر تو دانسته‌ای، بیاموزش[M2]ورنه، بگذار و بد مکن روزش
[B][M1]بر سر و فرق این چنین شومان[M2]که شکستند مهر معصومان
[B][M1]تیر خود چیست کز کمان آید؟[M2]سنگ شاید کز آسمان آید
[B][M1]هر که او را درست باشد پس[M2]نزود در قفای کودک کس
[B][M1]غم مردی نمیخورد مردی[M2]در جهان نیست صاحب دردی
[B][M1]اکثر کودکان چو زین طرزند[M2]در بزرگی ادب کجا ورزند؟
[B][M1]زان سبب بوی نیمه مردی نیست[M2]مردمی را ز دور گردی نیست
[B][M1]بهتر از پیشه نیست، گردانند[M2]پیشه کاران راست مردانند
[A]
[B][M1]خنک آن پیشه کار حاجتمند[M2]به کم و بیش ازین جهان خرسند
[B][M1]گشته قانع به رزق و روزی خویش[M2]دست در کار کرده، سر در پیش
[B][M1]کرده بر عجز خویشتن اقرار[M2]بر قصور گذشته استغفار
[B][M1]به دل از یاد حق نباشد دور[M2]حاضرش داند از هدایت و نور
[B][M1]چند سال از برای کار و هنر[M2]خورده سیلی ز اوستاد و پدر
[B][M1]رنج خود بر گرفته از مردم[M2]کرده از دست رنج خود پی گم
[B][M1]دیده دیدار فتح حالت خود[M2]کرده بر لطف حق حوالت خود
[B][M1]دل او دارد از امانت نور[M2]دست او باشد از خیانت دور
[B][M1]بگزارد به وقت پنج نماز[M2]سر نگرداند از خضوع و نیاز
[B][M1]عجب در روی خود رها نکند[M2]طاعت خویش پر بها نکند
[B][M1]شب شود، سر به سوی خانه نهد[M2]هر چه حق داد در میانه نهد
[B][M1]چون ز خورد و خورش بپردازد[M2]شکر رزاق ورد خود سازد
[B][M1]خردهٔ نان به عاجز و درویش[M2]برساند هم از نصیبهٔ خویش
[B][M1]گر چه اهل هنر بسی باشد[M2]رستگار اینچنین کسی باشد
[B][M1]مظهر صنع رای اینانست[M2]جنت عدم جای اینانست
[B][M1]زانکه نظم جهان ز پیشه ورست[M2]هر نظامی که هست در هنرست
[B][M1]مرد را کار به ز بیکاریست[M2]کاربد خبث و مردم آزاریست
[B][M1]خلق را از همست حاجت و خواست[M2]آنکه محتاج خلق نیست خداست
[B][M1]گر چه سرهنگ آلت قهرست[M2]خسته را نوش و جسته را زهرست
[B][M1]ور چه کناس را نجس خوانی[M2]آنچه او میکند تو نتوانی
[B][M1]حرفت خوب داشتست آن مرد[M2]که ازو خاطری نخفت به درد
[B][M1]آنچه آزار نیست عصیان نیست[M2]مردم آزار مرد ایمان نیست
[B][M1]دانش آموز و تخم نیکی کار[M2]تا دهد میوه‌های خوبت بار
[B][M1]خوب گفت این سخن چو در نگری:[M2]کار علمست و پیشه برزگری
[B][M1]پادشاه و وزیر و لشکر و میر[M2]زاهد و عامی و امام و دبیر
[B][M1]آنکه از بهر دانه میپویند[M2]وانکه آب و علف همی جویند
[B][M1]همه را برزگر جواب دهد[M2]و آن او ابر و آفتاب دهد
[B][M1]آفتابی ز علم روشن‌تر[M2]نیست، بی‌علم روزگار مبر
[B][M1]گر نخواهی تو نور علم افروخت[M2]در تنور اثیر خواهی سوخت
[A]
[B][M1]چو به کسب علوم داری میل[M2]از همه لذتی فرو چین ذیل
[B][M1]تن به دود چراغ و بیخوابی[M2]ننهادی، هنر کجا یابی؟
[B][M1]از پی علم دین بباید رفت[M2]اگرت تا به چین بباید رفت
[B][M1]علم بهر کمال باید خواند[M2]نه به سودای مال باید خواند
[B][M1]علم کان از پی تمامی نیست[M2]موجب نشر نیک نامی نیست
[B][M1]هر که علم از برای زر طلبد[M2]دانش از بهر نفع و ضر طلبد
[B][M1]یا خطیب دهی شود پر جهل[M2]که ندانند اهل از نااهل
[B][M1]یا ادیب محلتی پر شور[M2]تا کند علم خویشتن در گور
[B][M1]یا در افتد به وعظ و دقاقی[M2]تا نماند ز علم او باقی
[B][M1]یا دهندش نیابت قاضی[M2]تا فراموش گرددش ماضی
[B][M1]داد این چار فن چو داده شود[M2]لوح جانش ز علم ساده شود
[B][M1]چون اساس از برای حق ننهاد[M2]هر چه دادند باز باید داد
[B][M1]دین سر عالمی به ماه کشد[M2]که سر جاهلی به راه کشد
[B][M1]علم داری، ز کس مدار دریغ[M2]بر دل تشنگان ببار چو میغ
[B][M1]می‌ده، ار زانکه مایه‌ای داری[M2]مستعد کمال را یاری
[B][M1]عالمی کش به داد میل بود[M2]مال خود پیش او طفیل بود
[B][M1]شافعی گر به مال کردی میل[M2]دجله پر مال او شدی و دجیل
[B][M1]چون به جز نشر دین نبودش کام[M2]فاش گردید جاودانش نام
[B][M1]آنچنان علم خود چه کرد کند؟[M2]گر نه زر بر دل تو سرد کند
[B][M1]علم را چند چیز می‌باید[M2]اگر آن بشنوی ز من شاید
[B][M1]طلبی صادق و ضمیری پاک[M2]مدد کوکبی ازین افلاک
[B][M1]اوستادی شفیق و نفسی حر[M2]روزگاری دراز و مالی پر
[B][M1]با کسی چون شد این معانی جمع[M2]به جهان روشنی دهد چون شمع
[B][M1]سال ها درد و رنج باید دید[M2]از ریاضت شکنج باید دید
[B][M1]تا یکی زین میانه برخیزد[M2]فاضلی از زمانه بر خیزد
[B][M1]ترکمان شیخ شد بده گز برد[M2]صدورق خواند و جاهلست آن کرد
[B][M1]چیست شیخی؟ بغیر ازین گرمی[M2]قد و ریشی دراز و بیشرمی
[B][M1]خرقها گر چه میرسد به علی[M2]کس نگردد به نام خرقه ولی
[B][M1]نسبتش با علی درست نشد[M2]هر که چون او به علم چست نشد
[A]
[B][M1]شیخکی بر فسانه بود وگزاف[M2]چشم بر هم نهاده میزد لاف
[B][M1]در حدیثی دلیل خواستمش[M2]حرمت و آب رخ بکاستمش
[B][M1]از مریدان او مریدی خر[M2]به غضب گفت: ازین سخن بگذر
[B][M1]او دلیلست ازو دلیل مخواه[M2]شرح گردون ز جبرییل مخواه
[B][M1]هر چه گوید به گوش دل بشنو[M2]ور جدل میکنی به مدرسه رو
[B][M1]چون نظر کردم آن غضب کوشی[M2]تن نهادم به عجز و خاموشی
[B][M1]گر نه تسلیم کردمی در حال[M2]مرغ ریش مرا نهشتی بال
[A]
[B][M1]خنک آن پردلان دین پرور[M2]دل بدین صرف کرده، جان بر سر
[B][M1]همه نزدیک خلق و دور از خویش[M2]به توکل نشسته سر در پیش
[B][M1]خون خود بهر دین فدا کرده[M2]پس به دانستها ندا کرده
[B][M1]چشم بی‌خوابشان بر آن رخ زرد[M2]کرده از اشک مردمک را مرد
[B][M1]ز علوم گذشتگان ورقی[M2]نزد ایشان به از طلا طبقی
[B][M1]روی در سیر و هیچ زرقی نه[M2]همه در بحر و بیم غرقی نه
[B][M1]گشته قانع به نیم نانی خشک[M2]نفسی خوش زدن چو نافهٔ مشک
[B][M1]سفره بی‌نان و کاسه بیخوردی[M2]پر هنر کرده کیسهٔ مردی
[B][M1]علم جویان عامل ایشانند[M2]رستگاران کامل ایشانند
[B][M1]همره عقل و یار جان علمست[M2]در دو گیتی حصار جان علمست
[B][M1]خفته‌ای، بر سر تو بیدارست[M2]مرده‌ای، با حقیقتت یارست
[B][M1]طعمه میجویی، اوست راید تو[M2]راه میپویی، اوست قاید تو
[B][M1]جوهر او نپوسد اندر آب[M2]آتش او را نسوزد اندر تاب
[B][M1]میروی، با دل تو همراهست[M2]می‌نشینی، ز جانت آگاهست
[B][M1]کس نهانش به خاک نتواند[M2]تندبادش هلاک نتواند
[B][M1]شاه و سرهنگ ره به آن نبرد[M2]دزد طرارش از میان نبرد
[B][M1]با تو گنجی چنان روان دایم[M2]تو پی حبه‌ای دوان دایم
[A]
[B][M1]ای که گشتی بد آن قدر خرسند[M2]که کسی خواندت به دانشمند
[B][M1]گرد بدعت مگرد و گرد فضول[M2]میکن آنچت خدای گفت و رسول
[B][M1]قول روشن چو هست و نص جلی[M2]پی رخصت چه گردی؟ ای زحلی
[B][M1]در حیل دفتر و کتاب که ساخت؟[M2]یا به تزویر فصل و باب که ساخت؟
[B][M1]سخن راست درنوردیدن[M2]گرد تاویل دور گردیدن
[B][M1]جاهل و عام را فضول کند[M2]خاص را خود به جان ملول کند
[B][M1]روشنی نیستت، فروغ مده[M2]به کسان رخصت دروغ مده
[B][M1]عالمی، بر در امیر مرو[M2]این چه رفتن بود؟ بمیر، مرو
[B][M1]چند گردی چو آب و چون آذر[M2]موزه در پای کرد، سر چادر
[B][M1]چکند مرد چادر و موزه؟[M2]از چنین رزق روزه به، روزه
[B][M1]لشکر ترک و لقمهای حرام[M2]رفته بر پیشگاه خواجه امام
[B][M1]کی موافق بود بر دانا؟[M2]در یکی خیمه بیست مولانا
[B][M1]لاجرم زین فضول و وسوسها[M2]از محصل تهیست مدرسها
[B][M1]مفتیی کشوری نگه دارد[M2]نه به هرزه دری نگه دارد
[B][M1]خیمها پر بتان دلسوزند[M2]مرو آنجا، که دیده میدوزند
[B][M1]پیش آن بت هلاک و مردن چیست؟[M2]دل ز دست فقیه بردن چیست؟
[B][M1]شقه‌ای گر ز خیمه باز کند[M2]سرت از شوق در نماز کند
[B][M1]از رخ آن بتان شنگولی[M2]نتوان بست چشم از گولی
[B][M1]در بر آن چلنگ زر بفته[M2]ای بسا دل که شد به هم رفته
[B][M1]خیمه را صلب کرده عیسی وار[M2]از درونش بت، از برون زنار
[B][M1]بر خیال بتی، که می‌شنوی[M2]گرد زنار بسته‌ای، چه دوی؟
[B][M1]پرده را داغ بر دل آن بت کرد[M2]خیمه را پای در گل آن بت کرد
[B][M1]داده بر باد هر دو جان ارزان[M2]گشته چون بید بر سرش لرزان
[B][M1]هر که چون خیمه رفت دربندش[M2]روز دیگر ز بیخ برکندش
[B][M1]بت آن خیمه گر چه یک چندم[M2]کرد چون میخ خیمه پابندم
[B][M1]زود بگسیختم طنابش را[M2]کردم از دیده دور خوابش را
[B][M1]چو ز دانش خلاصه آن باشد[M2]که پس از مرگ پیش جان باشد
[B][M1]پس چرا باید این فزونیها؟[M2]وز پی خوردن این زبونیها
[B][M1]ورقی چند فصل حل کردن[M2]با فضولان ده جدل کردن
[B][M1]در خروش آمدن به قوت جهل[M2]تا کسی گوید: اینت مردی اهل
[B][M1]علم را دام مال و جاه مساز[M2]بر ره خود ز حرص چاه مساز
[B][M1]به بسی رنج و زحمت و ده و گیر[M2]صاحب مسند قضا شده گیر
[A]
[B][M1]کوش تا تکیه بر قضا ندهی[M2]به فریب عمل رضا ندهی
[B][M1]زانکه چون خواجه مبتلا گردد[M2]پر بود کان قضا بلا گردد
[B][M1]چون دو کس رفع حال خویش کنند[M2]پیشت اثبات مال خویش کنند
[B][M1]به یکی میل بی‌گواه مکن[M2]جز به یک چشمشان نگاه مکن
[B][M1]چون نخواهی تو رشوه و پاره[M2]نایبان نیز را بکن چاره
[B][M1]که به نیروی عدل سادهٔ تو[M2]آب ما می‌برد پیادهٔ تو
[B][M1]عدلت از راستی عدول کند[M2]عادلی را اگر قبول کند
[B][M1]کارت از رونق ار چو ماه شود[M2]از وکیلان بد تباه شود
[B][M1]چه قدر باشد این قضای تو؟ باش[M2]تا قضای سپهر گردد فاش
[B][M1]پای بر دست شرع و سر پر شور[M2]چه بری جز وبال و وزر به گور؟
[B][M1]جیفه باشد که خواجه میل کند[M2]چو نظر در جحیم و ویل کند
[B][M1]شرع را شارعیست بس باریک[M2]چشمها تیره، کوچها تاریک
[B][M1]حکم قاضی به اعتماد کسان[M2]گر به جایی رسد تو هم برسان
[B][M1]تا نگردی تو مجتهد در دین[M2]ننویسی جواب کس به یقین
[B][M1]نفس مفتی ز خبث باید پاک[M2]فقنا زین مقولهٔ بی‌باک
[B][M1]زین قضا جز قضای بد بنماند[M2]بد و نیک ار چه هیچ خود بنماند
[B][M1]گر بزی چند ریش شانه زده[M2]چنگ در حجت و بهانه زده
[B][M1]دست پیچیده در میان، لنگان[M2]دره‌ای در برابر آونگان
[B][M1]هم چو کرد کریوه چشم به راه[M2]تا که آید ز بامداد پگاه؟
[B][M1]که زن خویش را طلاق دهد؟[M2]مرگ حلق که را خناق دهد؟
[B][M1]مهتری را نشانده اندر صدر[M2]گشته ایشان ستاره، او شده بدر
[B][M1]هر که رشوت برد، رهش باشد[M2]وانکه پنج آورد، دهش باشد
[B][M1]زر دهی، گوی از میانه بری[M2]ندهی، کیر خر به خانه بری
[B][M1]قاضیی مرد وماند ازو صد باغ[M2]دل پر از درد و اندرون پر داغ
[B][M1]باغها چون برفت و داغ بهشت[M2]با چنان داغ دوزخست بهشت
[B][M1]سرورانی، که پیش ازین بودند[M2]در سلف پیشوای دین بودند
[B][M1]گر بدینگونه زیستند که او[M2]ده سلمان و باغ بوذر کو؟
[B][M1]نرد این درد پاک باید باخت[M2]بیغرض کار خلق باید ساخت
[B][M1]دل آنکس که درد دین دارد[M2]داغ انصاف بر جبین دارد
[A]
[B][M1]زن خود را به سنگ زد مردش[M2]شد دوان، پیش قاضی آوردش
[B][M1]حال خود گفت و مرد شد حاضر[M2]گشت قاضی میانشان ناظر
[B][M1]زن چو دعوی گزار شد با شوی[M2]گوشهٔ چادرش برفت از روی
[B][M1]خواجه حسن و جمال او را دید[M2]عشوهٔ قیل و قال او را دید
[B][M1]مرد را گفت قاضی از پشتی:[M2]زن خود را چرا چنین کشتی؟
[B][M1]گفت: دشنام داد و چوب زدم[M2]او مرا زشت گفت و خوب زدم
[B][M1]گفت قاضی که: ای پریشان دست[M2]کس به چوب این چنین گهر نشکست
[B][M1]گر سر این لطیف چهرت نیست[M2]رو طلاقش بده، که مهرت نیست
[B][M1]مرد دادش طلاق و شد بی‌جفت[M2]چون برون رفت زن به قاضی گفت:
[B][M1]مهر دل چون ندارد آن گمراه[M2]مهر برداشتست،مهر بخواه
[B][M1]آمدم تا بهای من جویی[M2]نه به آن تا ثنای من گویی
[B][M1]شاید ار علم سر برفرازد[M2]دین مباهی شود، خرد نازد
[B][M1]که درین قحط سال علم و عمل[M2]شد به عون خدای عز و جل
[B][M1]مسند شرع در مراغه به کام[M2]زین دو قاضی‌القضاة نیکو نام
[B][M1]سخنی کان بجاست باید گفت[M2]آنچه بینند راست باید گفت
[B][M1]رای دستور که افتاب وشست[M2]بافاضت چو آفتاب خوشست
[B][M1]شاید آن روزها که داد کند[M2]گر به لطف از مراغه یاد کند
[B][M1]آب رحمت بر آن زمین بارد[M2]که در آن خاک تشنگان دارد
[B][M1]من ز اهل سخن چه باشم و چند؟[M2]که سخن رانم از نصیحت و پند
[B][M1]پند و وعظ از کسی درست آید[M2]که به کردار خوب چست آید
[A]
[B][M1]آه ازین واعظان منبر کوب![M2]شرمشان نیست خود ز منبر و چوب
[B][M1]روی وعظی که در پریشانیست[M2]عین شوخی و محض نادانیست
[B][M1]بر سر منبر و مقاوم رسول[M2]نتوان رفتن از طریق فضول
[B][M1]آن تواند قدم نهاد آنجا[M2]که نیارد ز عشوه یاد آنجا
[B][M1]نفس از شهوت و غضب نزند[M2]دست و پای از سر طرب نزند
[B][M1]مشفق خلق و نیک خواه بود[M2]علم او بر عمل گواه بود
[B][M1]از جهان جز حلال نپسندد[M2]هوس جاه و مال نپسندد
[B][M1]در دم بوتهٔ ریاضت و قهر[M2]متفق گشته سر او با جهر
[B][M1]خلق او بوی مشک ناب دهد[M2]سر او نور آفتاب دهد
[B][M1]هر چه گوید درست گوید و حق[M2]زر نخواهد، که کدیه باشد و دق
[B][M1]علم تفسیر خوانده بر استاد[M2]باشدش اکثر حدیث به یاد
[B][M1]به تکبر برین زمین نرود[M2]بر در خلق جز به دین نرود
[B][M1]آنکه در علمش این مقام بود[M2]شاید ار مرشد و امام بود
[B][M1]آنچه بر عالمان وبال آمد[M2]حب دنیا و جمع مال آمد
[B][M1]زلت خاص آفت عامیست[M2]زله بستن ز غایت خامیست
[B][M1]واعظی، خود کن آنچه میگویی[M2]نکنی، درد سر چه میجویی؟
[B][M1]جای پیغمبر و رسول خدای[M2]چه نشینی؟ بایست بر یک پای
[B][M1]سر فرا پیش و دستها برهم[M2]سینه پرجوش و چشمها پر نم
[B][M1]عرض کن تحفهای بیخوابی[M2]نقدهایی که در سحر یابی
[B][M1]در دل اهل صدق تخم بهشت[M2]زین نم و زین تپش توانی کشت
[B][M1]دو سه افسرده را به گرمی کش[M2]سخت جانی دورا به نرمی کش
[B][M1]عام را از حلال گوی و حرام[M2]خاص را مخلص حدیث و کلام
[B][M1]بس ازین شعرهای بادانگیز[M2]آب قرآن بر آتش تن ریز
[B][M1]منشان پیش یکدگر زن و مرد[M2]ور نشینند منع باید کرد
[B][M1]وعظ زن عفتست و مستوری[M2]مده او را به وعظ دستوری
[B][M1]زن که او شاهد و جوان باشد[M2]نازک و نغز و دلستان باشد
[B][M1]خود به مجلس چرا شود حاضر؟[M2]به جوانان و امردان ناظر؟
[B][M1]شیخ بر منبر و زنان بر لم[M2]بر سر دیگران کشیده قلم
[B][M1]برده خاتون به تخت بر کالا[M2]تا بود مرد زیر و زن بالا
[B][M1]خوب چون روی خود بیاراید[M2]از نماز و ورع چه کار آید؟
[B][M1]دست بیرون کند، ز دست روی[M2]ور نگاهیت کرد، مست روی
[B][M1]واعظ شب شب از سر منبر[M2]چون بدید آن دو زلف چون عنبر
[B][M1]یاد گیرد شب اندران احیا[M2]آیت یا عزیز و یا یحیی
[B][M1]سوی مقری کند به روز نگاه[M2]هم چو یعقوب در تاسف و آه
[B][M1]پس بخوانند مقریان ز نخست[M2]سورهٔ یوسف و زلیخا چست
[B][M1]تا ز قرآن کلاه و جامه کند[M2]همه را محو عشق نامه کند
[B][M1]داند ار ساوجیست ورکاشیست[M2]کین نه وعظست ناز و جماشیست
[B][M1]چه دهی دین و باغ رز چه کنی؟[M2]دم دستار چار گز کنی؟
[B][M1]لاف چندین مزن ز نقل ورق[M2]سخنی کسب کن به کد و عرق
[B][M1]چند باشی عیال فکر کسان؟[M2]چه گشاید ترا ز ذکر کسان؟
[B][M1]ذکر خود را بلند گردانی[M2]اگر از جمع شیرمردانی
[B][M1]فضل و علم تو جز روایت نیست[M2]با تو خود غیر ازین حکایت نیست
[B][M1]مکن از جامهٔ کسان زینت[M2]منمای آنچه نیست در طینت
[B][M1]پیش ازین کاملا که بودستند[M2]معجزات سخن نمودستند
[B][M1]زان معانی که داشتند همه[M2]یادگاری گذاشتندهمه
[B][M1]ایکه مقبول و مقبلی آنجا[M2]از نشانها چه میهلی آنجا؟
[B][M1]راست گویی به راستگاری کوش[M2]این سخن را ز راستان بنیوش
[A]
[B][M1]راستی کن، که راستان رستند[M2]در جهان راستان قوی دستند
[B][M1]راستگاران بلندنام شوند[M2]کج‌روان نیم پخته خام شوند
[B][M1]یوسف از راستی رسید به تخت[M2]راستی کن، که راست گردد بخت
[B][M1]گر بدی دامنش گرفت چه باک؟[M2]چکند دست بد به دامن پاک؟
[B][M1]راست گوینده راست بیند خواب[M2]خواب یوسف که کج نشد، دریاب
[B][M1]چون درو بود راست کرداری[M2]خواب او گشت قفل بیداری
[B][M1]چون به نیکی درید پیرهنی[M2]شد مسخر چو مصرش انجمنی
[B][M1]پیرهن کین بود مقاماتش[M2]دیده روشن کند کراماتش
[B][M1]گو بدر بر تن نکو رفتار[M2]پوستین گرگ و پیرهن کفتار
[B][M1]دامنی را که در کشی ز هوا[M2]این اثرها کند، رواست، روا
[B][M1]به گزاف آنچنان عزیز نشد[M2]که گرفتار خفت و خیز نشد
[B][M1]چون خیانت نکرد با دل جفت[M2]راست آمد هر آن حدیث که گفت
[B][M1]پاک دل را زیان به تن نرسد[M2]ور رسد جز به پیرهن نرسد
[B][M1]از دو چاه و دو گرگ دیده شکنج[M2]چه عجب گر رسد به جاه و به گنج؟
[B][M1]گرگ اول چو بیگناه آمد[M2]نام او در کتاب شاه آمد
[B][M1]گرگ آخر چو در فضیحت ماند[M2]ایزد او را به نام خویش بخواند
[B][M1]گر غلامی عزیز گردد و شاه[M2]نه عجب، چون بری بود ز گناه
[B][M1]ور شود شاه خواجهٔ جانی[M2]عجب اینست و نیست ارزانی
[B][M1]قول و فعل تو تا نگردد راست[M2]هر چه خواهی نمود جمله هباست
[B][M1]کور و کر گرنه‌ای ز چاه مترس[M2]راست باش و زمیر و شاه مترس
[B][M1]استوار و شجاع باش و دلیر[M2]در نفاذ امور شرع چو شیر
[B][M1]بندهٔ شرع باش و راتب او[M2]مگذر از شرع و از مراتب او
[B][M1]عقل را شرع در کنشت کند[M2]جبن را شرع خوب و زشت کند
[B][M1]صدق چون راست شد روانت را[M2]بی‌رعونت کند گمانت را
[B][M1]آخرین یار اولیا صدقست[M2]اولین کار انبیا صدقست
[B][M1]هر که زین صدق دم تواند زد[M2]در ولایت قدم تواند زد
[B][M1]تا نگردد درون و بیرون راست[M2]بوی صدق از تو برنخواهد خاست
[B][M1]صدقت از نار خود سقیم کند[M2]صبر در صدق مستقیم کند
[B][M1]صادقان را رجال گفت خدای[M2]خنک آنکو به صدق دارد رای
[B][M1]صدق آیینه ایست حال ترا[M2]روی نفس تو و کمال ترا
[B][M1]تا تو باشی، ز راستی مگذر[M2]مکش از خط راستگاران سر
[B][M1]صدق میزان کرده‌ها باشد[M2]و آنچه در زیر پرده‌ها باشد
[B][M1]گر چو بوبکر صدق کرداری[M2]جز خدا و رسول نگذاری
[B][M1]راستی ورز و رستگاری بین[M2]یار شو خلق را و یاری بین
[B][M1]صادقی، هر چه جز خداست بباز[M2]از بد و نیک با خدا پرداز
[B][M1]ترسکاری، به راست رفتن کوش[M2]ور نداری، تو خود نداری هوش
[B][M1]گر حکیمی دروغ سار مباش[M2]با کژو با دروغ یار مباش
[A]
[B][M1]حکمت از فکر راست‌بین باشد[M2]در مراعات سر دین باشد
[B][M1]نظر اندر صفات حق کردن[M2]به دل اثبات ذات حق کردن
[B][M1]سخنی کان به دل فرو ناید[M2]دان که از حکمتی نکو ناید
[B][M1]تا نخوانی حکیم دو نان را[M2]گر چه دانند علم یونان را
[B][M1]حسن فعل حکیم و حالش را[M2]بین و آنگه شنومقالش را
[B][M1]گر زبان حکیم خاموشست[M2]فعل او بین که سربسر هوشست
[B][M1]نه ازین رو رسول با مردم[M2]گفت: «منی خذوا مناسککم»
[B][M1]روی آن حکمتی ندارد نور[M2]کز کتاب و ز سنت افتد دور
[B][M1]هر کرا این متاع در بارست[M2]نطق او در زبان و کردارست
[B][M1]دیدنش حکمتست و فعل امام[M2]صحبتش رحمت خواص و عوام
[B][M1]وقت گفتن حکیم را پیداست[M2]کانچه گوید به قدر گوید و راست
[B][M1]به هوا و مجاز دم نزند[M2]در پی آرزو قدم نزند
[B][M1]بدهد بر خرد هوا را دست[M2]خرد او کند هوا را پست
[B][M1]حفظ ناموس را کمر بندد[M2]راه سالوس و زرق بربندد
[B][M1]آنچه داند نه هشتنی باشد[M2]آنچه گوید نبشتنی باشد
[B][M1]سیرت رفتگان طریق او را[M2]صفت صادقان رفیق او را
[B][M1]با امل انس کمترش باشد[M2]اجل اندر برابرش باشد
[B][M1]نشود وقت او به بازی صرف[M2]ننهد بی‌یقین قلم بر حرف
[B][M1]غم عمر گذشته گیرد پیش[M2]دل ز بهر درم ندارد ریش
[B][M1]شفقت بر جوان و پیر کند[M2]رحم بر منعم و فقیر کند
[B][M1]زو دل هیچ کس نیازارد[M2]چون بیازرد، زود باز آرد
[B][M1]کوشد اندر تمام دانستن[M2]ننگش آید ز خام دانستن
[B][M1]پر به خواب و خورش هوس نکند[M2]بی‌تواضع نظر به کس نکند
[B][M1]صورت اهل حکمت این باشد[M2]حکما را صفت چنین باشد
[B][M1]گرنه آنی که در گمان افتی[M2]هرخسی را حکیم چون گفتی؟
[B][M1]حکمت آموز و نور حاصل کن[M2]دل خود را به نور واصل کن
[B][M1]گر به حکمت رسی سوار شوی[M2]حکما را سپاسدار شوی
[A]
[B][M1]چند باشی به این و آن نگران؟[M2]پند گیر از گذشتن دگران
[B][M1]واعظت مرگ هم نشینان بس[M2]اوستادت فراق اینان بس
[B][M1]گر دلت را ز مرگ یاد شود[M2]کی به این ساز و برگ شاد شود
[B][M1]فرصت خویشتن چو کردی فوت[M2]هم تو بر خویشتن بخوان «الموت»
[B][M1]مرگ و مردن برابر دل دار[M2]یاد گور و لحد مقابل دار
[B][M1]گر گدا یا امیر خواهد بود[M2]مردنی ناگزیر خواهد بود
[B][M1]پدرت مرد و با خبر نشدی[M2]مادرت رفت و دیده ور نشدی
[B][M1]داغ فرزند و هجر همسالان[M2]همه دیدی، نمیشوی نالان
[B][M1]این دل و جان آهنین که تراست[M2]نتوان کرد جز به آتش راست
[B][M1]مرگ ازین رنج و غصه به کندت[M2]مرگ بیدار و متنبه کندت
[B][M1]جهد آن کن که زود خاک شوی[M2]تا مگر زین گناه پاک شوی
[B][M1]چه تفاخر کنی به نام پدر؟[M2]چو ندانی نهاد گام پدر
[B][M1]پدرت باغ و بوستانی کرد[M2]تو چنان کن که آن بدانی خورد
[B][M1]گر نسازی تو باغ، معذوری[M2]باغ او را مبر ز معموری
[B][M1]هیچ تخمی مکار و کشت مکن[M2]نام آبای خویش زشت مکن
[B][M1]تو که شب مستی و سحر مخمور[M2]کی کنی خانهٔ پدر معمور؟
[B][M1]چیست میراث او طلب کردن؟[M2]در دو شب خرج یک جلب کردن
[B][M1]خیز و خیری به جای او تو بکن[M2]او نکرد، از برای او تو بکن
[B][M1]او نخورد، ار نه کی همی هشت این؟[M2]گر همیخورد خود نمیکشت این
[B][M1]بتو هشت او، تلف چنین باشد[M2]تو باو ده، خلف چنین باشد
[B][M1]نه بدین غایتت بزرگ او کرد؟[M2]این چنین زیرک و سترگ او کرد؟
[B][M1]به روانش رسان چراغی هم[M2]که ازو دیده‌ای فراغی هم
[B][M1]واجب آمد بر آدمی شش حق[M2]اولش حق واجب مطلق
[B][M1]بعد از آن حق مادرست و پدر[M2]و آن استاد و شاه و پیغمبر
[B][M1]اگر این چند حق بجای آری[M2]رخت در خانهٔ خدای آری
[B][M1]حق اینها بدان که اربابند[M2]مقبلان این دقیقه در یابند
[B][M1]حب ایشان سرت بر افرازد[M2]بغض ایشان به خاکت اندازد
[B][M1]دمنهٔ رفتگان تست این خاک[M2]سبزهٔ دمنه را چه داری باک؟
[B][M1]دل ز خضرای این دمن برگیر[M2]بکن این جان و دل ز تن برگیر
[B][M1]زیر این قلعهٔ همایون عرض[M2]پارگینیست پر ز سرگین، ارض
[B][M1]جنبشی کن، که نیست جای نشست[M2]مگر آید مراد دل در دست
[B][M1]وگرت نیست قوت و نیرو[M2]به عزیزان خویش « قل سیروا»
[A]
[B][M1]چون ندانی ز خود سفر کردن[M2]بایدت بر جهان گذر کردن
[B][M1]تا ببینی نشان قدرت او[M2]با تو گوید زبان قدرت او
[B][M1]کای پسر خسروان که می‌بینی[M2]اندرین خاکشان به مسکینی
[B][M1]همه بیش از تو بوده‌اند به زور[M2]اینکه شان میروی تو بر سر گور
[B][M1]چون در آمد اجل زبون گشتند[M2]ملک بگذاشتند و بگذشتند
[B][M1]بکن اندر زمان مستی خود[M2]سفری در زمین هستی خود
[B][M1]تا بدانی که کیستی و که‌ای؟[M2]در چه چیزی و چیستی و چه‌ای؟
[B][M1]چون ندانی به پای روح سفر[M2]بایدت در جهان چو نوح سفر
[B][M1]بدر آ، ای حکیم فرزانه[M2]پر نشاید نشست در خانه
[B][M1]چند در خانه کاه دود کنی؟[M2]سفری کن، مگر که سود کنی
[B][M1]نشود مرد پخته بی‌سفری[M2]تا نکوشی، نباشدت ظفری
[B][M1]چون توان برد نقد درویشان؟[M2]جز به دریوزه از در ایشان
[B][M1]پای خود پی کن و بسر میگرد[M2]عجز پیش آر و در بدر میگرد
[B][M1]تا مگر بر تو اوفتد نظری[M2]بربایی ازین میان گهری
[B][M1]سفر مال بیم دزد بود[M2]سفر حال اجر و مزد بود
[B][M1]هر زمینی سعادتی دارد[M2]هر دهی رسم و عادتی دارد
[B][M1]اختران گر ز سیر بنشینند[M2]این نظرهای سعد کی بینند؟
[B][M1]تا نیابی تو از سفر ندبی[M2]با تو همراه کی کند ادبی؟
[B][M1]در طلب گر تو پاک باشی و حر[M2]همچودریا شوی ز معنی پر
[B][M1]هر دمی آزمایشی باشد[M2]هر نگاهی نمایشی باشد
[B][M1]با ادب رو، که نیکخواه تو اوست[M2]در سفرها دلیل راه تو اوست
[B][M1]بردباری کن وقناعت ورز[M2]تا ز دلها قبول یابی و ارز
[B][M1]گر نهان میروی به راه، ار فاش[M2]چون توکل به اوست خوش میباش
[B][M1]چون خرد با دلت خلیل شود[M2]راه را بهترین دلیل شود
[B][M1]در مقامی که آشنایی نیست[M2]بهتر از عقل روشنایی نیست
[B][M1]به سفر گر چه آب ودانه خوری[M2]بی‌ادب سیلی زمانه خوری
[B][M1]مکن اندر روش قدمهاسست[M2]تا بیاری سبو ز آب درست
[B][M1]از پی آن مشو که زود آری[M2]جد و جهدی بکن که سود آری
[B][M1]در سفر چون پی شکم گردی[M2]از کجا صدر و محتشم گردی؟
[B][M1]چون قلندر مباش لوت پرست[M2]کاسه از معده کرده، کفچه ز دست
[B][M1]سر و پا گر تهیست غم نخورد[M2]شکم ار پر نشد شکم بدرد
[B][M1]کی بداند قلندر گنده؟[M2]که به دوزخ همی برد کنده
[B][M1]گر شکر در دهان او ریزی[M2]زهر قاتل شود چو برخیزی
[B][M1]سفر این کسان چه کرد کند؟[M2]به جز از پا و سر که درد کند؟
[B][M1]پیش ازین هم روندگان بودند[M2]عشق را پاک بندگان بودند
[B][M1]که به جز راه حق نرفتندی[M2]در پی جرو دق نرفتندی
[B][M1]به مجاور فتوح دادندی[M2]از نفس قوت روح دادندی
[B][M1]گوشه داران ز مقدم ایشان[M2]شاد بودند از دم ایشان
[B][M1]ریختی پایشان بهر حرکت[M2]بر زمینی ز یمن صد برکت
[B][M1]رنگ پوش دروغ چون پر شد[M2]عقد خرمهره رشتهٔ در شد
[B][M1]خلق دریافت زرق سازیشان[M2]حق نمایی و حقه بازیشان
[B][M1]نام تلبیسشان بسانی رفت[M2]که کرامات ده بنانی رفت
[B][M1]به روش چون گناه‌گار شدند[M2]همه در چشم خلق خوار شدند
[B][M1]تا که شد زین ملامت انگیزان[M2]خون درویش پاک رو ریزان
[B][M1]گشت کار طریقت آشفته[M2]شد جهان از مجردان رفته
[B][M1]از مسافر ادب نمیجویند[M2]وینک از در بدر همیپویند
[B][M1]زین کچول کچل سری چندند[M2]که به ریش جهان همی خندند
[B][M1]عسلی خرقه و عسل خواره[M2]همچو زنبور بیشه آواره
[B][M1]موی خود را دراز کرده به زرق[M2]کرده آونگشان چو مار از فرق
[B][M1]روز در کویها غزل خواندن[M2]نیمشب نعره بر فلک راندن
[B][M1]روز در آفریدن و لادن[M2]نیم شب نخره بر فلک دادن
[B][M1]رندو رقاص و مارگیر همه[M2]زرق ساز و زنخ پذیر همه
[B][M1]درم اندر کلاه خود دوزند[M2]خلق را ترک همت آموزند
[B][M1]قرضشان آش پنج پی خوردن[M2]وتر و سنت قدح تهی کردن
[B][M1]سربسر خانه سوز و آتش باز[M2]آتش خویش را نکشته به آز
[B][M1]خاک ازیشان چگونه مشک شود؟[M2]گر به دریا روند خشک شود
[B][M1]به هوس حلقه در ذکر چکنی؟[M2]هر چه یابی به حلق در چکنی؟
[B][M1]نفست از حلقه کی پذیرد پند؟[M2]در شهوت ز راه حلق ببند
[B][M1]حلقه درگیر و حقه پر معجون[M2]این بود دیو و آن گزد در کون
[B][M1]این بدان گفتمت که قیدپرست[M2]صاحب زرق و مکر و شیدپرست
[B][M1]تا بدانی و زر تلف نکنی[M2]بیخبر سر درین علف نکنی
[B][M1]و گر او نیز را به یک دو درست[M2]بنوازی، بزرگواری تست
[B][M1]تا ز کردار خود خجل نرود[M2]وز سخای تو تنگدل نرود
[B][M1]نتوان ریختشان اگر دردند[M2]که در آن زرق رنج پر بردند
[B][M1]گر چه در زرق نادرستانند[M2]چیز کیشان بده، که چستانند
[B][M1]با کرامات نیست شعبده راست[M2]تو همی کن تفرجی که رواست
[B][M1]پاک ده گر غلط پزد لادن[M2]چون فروشد نشایدش گادن
[B][M1]بر گنه‌شان چو راست کردم چنگ[M2]هم بخواهم به قدر عذری لنگ
[B][M1]مشک لولی نه لایق جیبست[M2]روستایی که میخرد عیبست
[B][M1]از تو بود این خطا، نه از وی بود[M2]چونپرسی که در خطا کی بود؟
[B][M1]ترکمان گول و کلبه پر سمسار[M2]نخرد خام جز یکی در چار
[B][M1]صاحب زرق هم دکاندارست[M2]هر مریدیش بیست سمسارست
[B][M1]آن یکی گویدت که: شیخ ولیست[M2]وان دگر گویدت که: به ز علیست
[B][M1]وانکه یک لحظه خورد و خوابش نیست[M2]وینکه در خانه نان و آبش نیست
[B][M1]وانکه دیشب به مکه برد نماز[M2]وینکه تا شام رفت و آمد باز
[B][M1]میفروشند و میخرند او را[M2]وین خران بین که چون خرند او را؟
[B][M1]این سخن چون بجاست میگویم[M2]گر چه تلخست راست میگویم
[B][M1]گر به شیرینی شکر نبود[M2]آخر از بنگ تلختر نبود
[B][M1]سخن راست گوش باید کرد[M2]که گهی تلخ نوش باید کرد
[A]
[B][M1]پر مذبذب مباش و سر گردان[M2]که ثباتست سیرت مردان
[B][M1]خویشتن دار و راست باش و امین[M2]کز یسار تو ناظرند و یمین
[B][M1]قدم اندر زمین منه جز رست[M2]کاسمان را نظر به جانب تست
[B][M1]کوش تا بی‌حضور دم نزنی[M2]بر زمین خدا قدم نزنی
[B][M1]چون روی نرم باش و آهسته[M2]تا نگردند خاکیان خسته
[B][M1]از تو موری اگر بیزارد[M2]پیشت آنرا به حشر باز آرد
[B][M1]چون صغیر و کبیر نیست معاف[M2]در صغایر قدم منه به گزاف
[B][M1]خرده را کش تو خرد میخوانی[M2]چون به پرسش رسد فرومانی
[B][M1]مکن آزار خلق و گور ببین[M2]با سلیمان چه گفت مور ببین:
[B][M1]که سخن گفت مور دم بسته[M2]که سلیمان شنیدش آهسته
[B][M1]لیک داند که مور بی‌تابست[M2]هر کسی، جز کسیکه درخوابست
[B][M1]بر ضعیفان روا نباشد زور[M2]چه ملخ باشد آن شعیف، چه مور؟
[B][M1]چون حساب از نقیر خواهد بود[M2]شاید ار مور میر خواهد بود
[B][M1]مرغ را دانه دادن از دینست[M2]منطق‌الطیر عاقلان اینست
[B][M1]ای جوان، حاضر تو پیرانند[M2]با ادب رو، که خرده گیرانند
[B][M1]هر که او از گذشته یاد کند[M2]با دل خود به شرم داد کند
[B][M1]شرم دل را شکسته دارد و تن[M2]شرم بستاندت ز ما و ز من
[B][M1]شرم با خود ترا به جنگ آرد[M2]شرم رویت به نام و ننگ آرد
[B][M1]هر که را شرم کرد ازو دوری[M2]بدرد پرده‌های مستوری
[B][M1]شرم باید، لاف نگرایی[M2]به حدیث گزاف نگرایی
[B][M1]مرد را شرم سرخ روی کند[M2]خلق را خوب خلق و خوی کند
[B][M1]یافت عثمان ز شرم و ایمان زین[M2]کاتب وحی گشت و ذوالنورین
[B][M1]هر که داند خدای را حاضر[M2]چشم او از حیا شود ناظر
[B][M1]نکند هر چه عقل نپسندد[M2]در باطل به خود فرو بندد
[B][M1]شرمت از فکر عاقبت زاید[M2]وز دوام مراقبت زاید
[B][M1]مردمی چیست؟ ستر پوشیدن[M2]پهلوانی؟ به خیر کوشیدن
[A]
[B][M1]صرف طاعت کن این جوانی را[M2]بنگر آنروز ناتوانی را
[B][M1]عاقلی، گرد نانهاده مگرد[M2]کز جهان جز نصیب نتوان خورد
[B][M1]در دل خود مکن حسد را جای[M2]از درون زنگ بغض و کین بزادی
[B][M1]سلطنت چیست؟ تن درستی تو[M2]پادشاهی؟ به خیر چستی تو
[B][M1]گر دل ایمن و کفافت هست[M2]ملکت قاف تا به قافت هست
[B][M1]رنج و بیشی به یکدیگر باشد[M2]گفتن بیش بار خر باشد
[B][M1]نظر از پیش و پس دریغ مدار[M2]آنچه دانی ز کس دریغ مدار
[B][M1]چشمها تیره، خانها تاریست[M2]گر چراغی درآوری یاریست
[B][M1]هر چه دانسته‌ای ز پیش کسان[M2]دست دستش به دیگران برسان
[B][M1]نیکی ار در محل خود نبود[M2]ظلم خوانندش، ار چه بد نبود
[B][M1]وز بدی آنچه او بجای خودست[M2]عاقلش عدل خواند، ار چه به دست
[B][M1]هر که خود را نخواست کوچک و خرد[M2]با فرومایگان ستیزه نبرد
[B][M1]حکمت نیک وبد چو در غیبست[M2]عیب کردن ز دیگران عیبست
[B][M1]هر چه ورزش کنی همانی تو[M2]نیکویی ورز، اگر توانی تو
[B][M1]مهر محکم شود ز خوش خویی[M2]دوستی کم کند ترش رویی
[B][M1]خلق خوش خلق را شکار کند[M2]صفتی بیش ازین چکار کند؟
[B][M1]هزل آب رخت فرو ریزد[M2]وز فزونیش دشمنی خیزد
[B][M1]دل به جانان مده، که جان ببرد[M2]شهوتت مغز استخوان ببرد
[B][M1]آنکه عیب تو گفت یار تو اوست[M2]وانکه پوشیده داشت مار تو اوست
[B][M1]دوستی از درم خریده مجوی[M2]پرده‌داری ز پس دریده مجوی
[B][M1]خواجه‌ای، بگذر از غلامی چند[M2]پخته‌ای، در گذر ز خامی چند
[B][M1]تا تو باشی به کار بالا دست[M2]در مکن پنجه و میلادست
[B][M1]چرخ رام تو گشت و دورانش[M2]گوی خیری ببر ز میدانش
[B][M1]گفت خود را به داد عادت کن[M2]دست در کیسهٔ سعادت کن
[B][M1]ماه گردون که این کرم دارد[M2]میکند بذل تا درم دارد
[B][M1]هم به انگشت مینمایندش[M2]هم به خوبی همی ستایندش
[B][M1]آنکه ماه زمین بود نامش[M2]چون ببینند مردم انعامش
[B][M1]در پیش روز و شب دعا گویند[M2]سال و مه مدحت و ثنا گویند
[B][M1]به جزین خورد و خواب و خیز و نشست[M2]مرد را منهج و طریقی هست
[B][M1]چون مزاج هوا تبه شد و آب[M2]احتما یابد از طعام و شراب
[B][M1]ز دم رتبت و دوام سعاد[M2]نرهد مرد جز به ترک مراد
[B][M1]حل و عقدیت هست و تدبیری[M2]چه نشینی؟ بساز اکسیری
[B][M1]پند ما گوش دار و شاهی کن[M2]ورنه رفتیم، هر چه خواهی کن
[B][M1]گوش کن راز و روز بینی من[M2]از گواهان شب نشینی من
[B][M1]گر چه روز از کسم نپرسی راز[M2]نیستم بی‌تو در شبان دراز
[B][M1]روز ازین فتنه‌ها امانم نیست[M2]شب نشینم، که شب نشانم نیست
[B][M1]خود چه محتاج قیل و قال منست؟[M2]کین سخن‌ها گواه حال منست
[B][M1]خود وفا نیست در نهاد جهان[M2]مکن اندر دماغ باد جهان
[A]
[B][M1]حال و کار جهان خیالاتست[M2]نظری کن که: این چه حالاتست؟
[B][M1]هر چه هست اندرین جهان خراب[M2]نقش او باژگونه بینی از آب
[B][M1]تو هم اینها در آب می‌بینی[M2]یا خود این‌ها به خواب میبینی
[B][M1]ماتمت سور باشد اندر خواب[M2]گریه شادی و خنده غم، دریاب
[B][M1]زنگی است آنکه گفته‌ای چینی[M2]زانکه او را بخواب می‌بینی
[B][M1]رخ زنگی مبین، ببین دل او[M2]در جهان هر کسی و حاصل او
[B][M1]دل زنگی که او ندارد رنگ[M2]به زر و می که تیره باشد و تنگ
[B][M1]به سپید و سیاه غره مباش[M2]روشنش دار روی و می‌بین فاش
[B][M1]تا چنین زنده‌ای تو در خوابی[M2]چون بمیری تمام دریابی
[B][M1]هر که پیش از اجل تواند مرد[M2]به چنین راز ره تواند برد
[B][M1]هر چه را نیست بر خرد بنیاد[M2]پیش داننده باد باشد، باد
[B][M1]گر تو جانی، غذای جان میجوی[M2]ور تنی آش و آب و نان میجوی
[B][M1]پرخوری زین شراب، مست آیی[M2]خفته و بی‌خبر به دست آیی
[B][M1]آنکه آمد ز راه عقل بدر[M2]خوردن گاو کرد و خفتن خر
[B][M1]دست او هر دو روز بر شاخی[M2]مار او هر دمی به سوراخی
[B][M1]روغنش در چراغ کم گردد[M2]پشتش از بار خرزه خم گردد
[B][M1]هر دمی دلبری همی گیرد[M2]تا که از دردشان فرو میرد
[B][M1]مرگ ازین نوع زندگانی به[M2]نام این قوم خود ندانی به
[B][M1]چه وفا خیزدت ز یار جلب؟[M2]یاری از روشنان چرخ طلب
[B][M1]حاصل از یار نیست جز تیزی[M2]وز جلب جز خرابه دهلیزی
[B][M1]مرد کناس مستراح شده[M2]عرض و مال و زرش مباح شده
[B][M1]عقل را روی در کمالی هست[M2]بجزین خورد و خفت حالی هست
[B][M1]تا زبان تو این و فعل آنست[M2]روی این راز بر تو پنهانست
[B][M1]چون که شهوت شود هم آوازت[M2]سر به سوی غضب کشد بازت
[B][M1]بر فروز غضب روانت را[M2]ببرد خشم حلق جانت را
[B][M1]غضبت روی دل سیاه کند[M2]شهوتت مغز جان تباه کند
[B][M1]غضب و شهوت از میان بردار[M2]کام خویش از عروس جان بردار
[B][M1]نطفه‌ای را که پشتوارهٔ تست[M2]رایگانش مده،که پارهٔ تست
[B][M1]این چنین نطفه را تو برخیزی[M2]زود اندر مشیمه‌ای ریزی
[B][M1]بود اندر مشیمه یک چندی[M2]بدر آید ستوده فرزندی
[B][M1]چند روزی به ناز دارندش[M2]ز آتش و آب باز دارندش
[B][M1]پس از آن همچو سرو بالنده[M2]نوجوانی شود سگالنده
[B][M1]آتش شهوتش بلند شود[M2]به زن و بچه پای بند شود
[B][M1]سر و ریشی دروغ بترازد[M2]من و مایی ز خویش بر سازد
[B][M1]غضبش حلق در دوال کشد[M2]شهوتش موش در جوال کشد
[B][M1]میرود چون سگان زنجیری[M2]این چنین تا به حالت پیری
[B][M1]ضعف شستش نشست فرماید[M2]بستن پا و دست فرماید
[B][M1]مدتی اینچنین به سر گردد[M2]زحمت دختر و پسر گردد
[B][M1]زن ازو سیر و بچگانش هم[M2]همه در قصد مال و جانش هم
[B][M1]به دعای خود و دعای کسان[M2]برود زین سرای بوالهوسان
[B][M1]زود بر تخته‌ای نشانندش[M2]بر سر حفره‌ای دوانندش
[B][M1]بنهندش به خاک و باز آیند[M2]به سر مال او فراز آیند
[B][M1]خانه را غارتی در اندازند[M2]به شبی جمله را بپردازند
[B][M1]این حسابی که: چند مظلمه برد؟[M2]آن فغانی که: از چه زود نمرد؟
[B][M1]گور پر مار و خانه پر کژدم[M2]خواجه در دام و گفتگوی از دم
[B][M1]بر سر آیند مالکانش زود[M2]که بگو: تا ترا خدای که بود؟
[B][M1]در سؤالش کشند و درماند[M2]چون سخن را جواب نتواند
[B][M1]آتش خشم بر فروزانند[M2]در شب اولش بسوزانند
[B][M1]اینچنین تا به وقت پرسیدن[M2]نهلندش دمی به یوسیدن
[B][M1]بودن و رفتن چنین چکند؟[M2]به چکار آید آن و این چکند؟
[B][M1]جاهلانی که کار نان کردند[M2]دین و دنیی چنین زیان کردند
[B][M1]چند ازین رنج و چند ازین خواری؟[M2]بهر چیزی که زود بگذاری
[B][M1]مرغ و ماهی چه میکشی در دیر؟[M2]چون نشان سمک ندانی و طیز
[B][M1]مهر خود را به مهر زر چه دهی[M2]سر خود را به دردسر چه دهی؟
[B][M1]در نگر تا: کجاست غم‌خواری؟[M2]غم اوخور، چو میکنی کاری
[B][M1]دل درماندگان به دست آور[M2]بر ستم پیشگان شکست‌آور
[B][M1]بجزین گفتها که کردم یاد[M2]حالتی هست و شرح خواهم داد
[B][M1]گر چه آن جمله عرف و عادت بود[M2]لیک سرمایهٔ سعادت بود
[B][M1]چون مؤدب شود به آنها مرد[M2]این سعادت طلب تواند کرد
[B][M1]پیش ازین سالکان و غواصان[M2]راه را بر تو کرده‌اند آسان
[B][M1]راه ایشان ببین که:چون رفتند؟[M2]بچه نوع از جهان برون رفتند؟
[B][M1]گام بر گامشان نه و میرو[M2]روز راحت مبین و شب مغنو
[B][M1]کین طریق ریاضتست و فنا[M2]نتوان رفت جز به رنج و عنا
[B][M1]گر دلت زین سخن هراسان شد[M2]ترک دنیا بکن، که آسان شد
[A]
[B][M1]طالبی، ترک سروری کن و جاه[M2]رخ به هر مشکلی مپیچ ز راه
[B][M1]در سماوات کن به فکرت سیر[M2]روح پیوند شو به عالم خیر
[B][M1]یاد ارواح پاک ورزش کن[M2]خویشتن را بلند ارزش کن
[B][M1]منزل خود بلند ساز این جا[M2]خویش را ارجمند ساز اینجا
[B][M1]تا چو باشد توجهت به فلک[M2]در رکابت روند جن و ملک
[B][M1]بدر آر از گل طبیعت پای[M2]تا کنی در میان جنت جای
[B][M1]روح را رفرف و براق اینست[M2]عقل را رای و اتفاق اینست
[B][M1]راه نارفته کی رسی جایی؟[M2]جای نادیده چون نهی پایی؟
[B][M1]در گذار تو هر هوس دامیست[M2]از حیات تو هر نفس گامیست
[B][M1]دو جهانی بدین صغیری تو[M2]تا ترا مختصر نگیری تو
[B][M1]این چنین آلتی مجازی نیست[M2]وین چنین حالتی به بازی نیست
[B][M1]ترک یاران خویشتن دادی[M2]رشتهٔ جان به دست تن دادی
[B][M1]تن به جاه و مال چست شود[M2]دین به علم و عمل درست شود
[B][M1]تا تو گرد کلاه و سر گردی[M2]کی بدان رسته راهبر گردی؟
[B][M1]داغ ایمان به روی جان درکش[M2]علم دین بر آسمان برکش
[B][M1]پشت بر خاکدان فانی کن[M2]روی در عالم معانی کن
[B][M1]زنده‌ای شو به جان معرفتش[M2]تا برآیی به حیله و صفتش
[B][M1]نفس قدسی چو کامیاب شود[M2]کار بر منهج صواب شود
[B][M1]رنج نایافتن ز هستی تست[M2]وز بلندی که عین پستی تست
[B][M1]چند و چند از گریز و ناخلفی؟[M2]هم پدیدست حد خوش علفی
[B][M1]تا بکی شرمسار باید بود؟[M2]مدتی هم به کار باید بود
[B][M1]این چنین کارخانه‌ای در دست[M2]تو چنان خفته خوش، چه عذرت هست؟
[B][M1]کارت از کاهلی نیاید راست[M2]بعد ازین عذر رفته باید خواست
[B][M1]گر چه بر خویش بد پسندیدی[M2]نتوان رفت راه نومیدی
[B][M1]منشان دیگ جستجو از جوش[M2]تا رگی هست در تنت میکوش
[B][M1]واقفی، بر در مجاز مگرد[M2]رخ نهادی به تیر باز مگرد
[B][M1]گر چه آهسته خر همیرانی[M2]هم به جایی رسی، چه میدانی؟
[A]
[B][M1]آن شیندی که شاه کیخسرو[M2]چون ز معنی بیافت ملکی نو
[B][M1]کار این تخت چون ز دست بداد؟[M2]نیستی جست و هر چه هست بداد؟
[B][M1]در پی شاه هر کسی بشتافت[M2]پر بگشتند و کس نشانه نیافت
[B][M1]پادشاهی بدان توانایی[M2]با چنان علم و عقل و دانایی
[B][M1]نیست بازی که هم به کاری رفت[M2]که ز تختی چنان بغاری رفت
[B][M1]تا کسی بر گهر نیابد دست[M2]نتواند کبود مهره شکست
[B][M1]آن کسانی که در هنر کوشند[M2]خویش را از نظر چنان پوشند
[B][M1]راه معنی باسب و زین نروند[M2]جز به دل در طریق دین نروند
[B][M1]تا به هر رشته‌ای در آویزی[M2]کی ازین چاه بر زبر خیزی؟
[B][M1]چند در بند فربهی باشی؟[M2]پر مشو کز هنر تهی باشی
[B][M1]این گروه مغفل ساهی[M2]نتوانند با تو همراهی
[B][M1]دست آزاده‌ای به چنگ آور[M2]روی در روی نام و ننگ آور
[B][M1]کو برون آورد ز غرقابت[M2]برگشاید دو دیده از خوابت
[B][M1]چون ازین خانه میروی به درست[M2]به طلب راه را رفیقی چست
[B][M1]تا بگوید، چو بازپرسی راست[M2]کندرین راه منزل تو کجاست؟
[B][M1]این رباطیست پر ز حجره و رخت[M2]از پس و پیش چند منزل سخت
[B][M1]اولش مهد و آخرش تابوت[M2]در میان جستجوی خرقه و قوت
[B][M1]چون بزایی، اگر ندانی مرد[M2]کی ازین عرصه گو توانی برد؟
[B][M1]خواه اطلس بپوش و خواهی دلق[M2]با خدا باش در میانهٔ خلق
[B][M1]بیحضوری مباش و بی‌شوقی[M2]تا بیابی ز جام ما ذوقی
[B][M1]هر کرا نفس شد پراگنده[M2]روح قدسیش کی شود زنده؟
[B][M1]بگذر از ریش و سبلت و بینی[M2]که تو این نیستی که می‌بینی
[B][M1]گرد هر در مگرد چون گولان[M2]درج شو در حساب مقبولان
[B][M1]گر چه کارت به جای خود نبود[M2]هیچ فارغ مشو، که بد نبود
[B][M1]سرت آغاز اگر کند جستن[M2]نتوان نیز پای را بستن
[A]
[B][M1]راه حیرت مرو، نظر بگشای[M2]از مضیق گمان برون نه پای
[B][M1]جام داری، نگاه کن در وی[M2]بازدان رنگ و بوی رشدازغی
[B][M1]وقت خود را به خیره صرف مکن[M2]اسم یابی، نظر به حرف مکن
[B][M1]بوسه بر دست و پای صد زندیق[M2]چه دهی از برای یک صدیق؟
[B][M1]نقش صدیق مینمایم راست[M2]تک و پویی بکن، ببین که کجاست؟
[B][M1]نیست خالی جهان ازین پاکان[M2]چه نشینی بسان غمناکان؟
[B][M1]هست گنجی نهان به هر کنجی[M2]تو نداری، درین میان گنجی
[B][M1]راست شو، تا به راستان برسی[M2]خاک شو، تا به آستان برسی
[B][M1]تو که هنگامه دانی و بازی[M2]به سعادت چه مرد این رازی؟
[B][M1]مرد چون مستعد راز شود[M2]آرزوهاش پیش باز شود
[B][M1]در تو چون شد صلاح کار پدید[M2]کام را در کفت نهند کلید
[B][M1]پای رفتار هست، خیز و بپوی[M2]دست گرد جهان برآر و بجوی
[B][M1]روشنانی که این دوا دارند[M2]بر تو این درد کی روا دارند؟
[B][M1]نشود ناامید مرد طلب[M2]اگرش صادقست درد طلب
[B][M1]غالب از بهر طالبست به کار[M2]تو نکردی طلب، بهانه میار
[B][M1]طالب مستحق و غالب حق[M2]مهر و ماهند روز و شب مطلق
[B][M1]کی جدا گشت نور مهر از ماه؟[M2]گر نباشد خسوفی اندر راه
[B][M1]گر نداری خسوف گمراهی[M2]همه با تست هر چه میخواهی
[B][M1]بی‌طلب صید چون به شست آید؟[M2]تا نجویی کجا به دست آید؟
[B][M1]چون تو شرط طلب نمیدانی[M2]خر درین گل چگونه میرانی؟
[B][M1]بازدان کز پی چه میپویی؟[M2]چون ندانسته‌ای، چه میجویی؟
[B][M1]هر که این راه رفت بی‌دانش[M2]نتوان داد دل به فرمانش
[B][M1]هر چه معلوم نیست نتوان جست[M2]ور بجویی، خلل ز دانش تست
[B][M1]قایدی باید اندرین مستی[M2]که بداند بلندی از پستی
[B][M1]نبود نیک نزد بیداران[M2]راه بی‌یار و کار بی‌یاران
[B][M1]سود جویی، ره زیان بگذار[M2]کار خود را به کاردان بگذار
[B][M1]هم دلیلی به دست باید کرد[M2]در پناهش نشست باید کرد
[B][M1]سر ز فرمان او نپیچیدن[M2]کام خود در مراد او دیدن
[B][M1]چشم بر قول او نهادن و گوش[M2]خواستن حاجت و شدن خاموش
[B][M1]همت یار سودمند بود[M2]خاصه همت که آن بلند بود
[B][M1]شر شیطان همیشه در کارست[M2]دفع او بی‌رفیق دشوارست
[B][M1]هر که او را نگاهبانی نیست[M2]بی‌گزندی و بی‌زیانی نیست
[B][M1]گر چه شیرین و دلکشست رطب[M2]نخورد طفل اگر بداند تب
[B][M1]تب ندید او و دید شیرینی[M2]لاجرم حال او همی بینی
[B][M1]گر به دنیا نظر کنی و به خویش[M2]حال آن کودکست بی‌کم و بیش
[B][M1]کاملی ناگزیرباشد و هست[M2]گر به دست آوری بدو زن دست
[B][M1]عقباتی درشت در راهند[M2]که ز آفاتشان کم آگاهند
[B][M1]کار بی‌مرشدی بسر نرود[M2]راه ازین ورطها بدر نرود
[B][M1]بی‌ولایت تصرف اندر دل[M2]نتوان کردن، از ولی مگسل
[B][M1]در ولی پر غلط کند بینش[M2]که نهفته است حد تمکینش
[B][M1]این قدم را یگانه‌ای باید[M2]در ولایت نشانه‌ای باید
[B][M1]بی‌کراماتهای یزدانی[M2]گله را چون کنند چوپانی؟
[B][M1]آنکه بر قدش این قبا شد راست[M2]در رخ او نشانها پیداست
[A]
[B][M1]شیخ را علم شرع باید و دین[M2]حکمتی کان بود درست و متین
[B][M1]نفسی طیب و دمی مشکی[M2]سرو مغزی منزه از خشکی
[B][M1]خاطری مطمئن و چشمی سیر[M2]در مضای سخن جسور و دلیر
[B][M1]کارها کرده در خلا و ملا[M2]رخ نپیچیده از عذاب و بلا
[B][M1]بوده در حکم مرشدی ز نخست[M2]برده فرمان اوستادی چست
[B][M1]دل خود را به خون بپرورده[M2]نفس خود کشته خون خود خورده
[B][M1]چارهٔ نفس خود توانسته[M2]سر نص و دلیل دانسته
[B][M1]فارغ از حجت و قیاس شده[M2]در نهان آدمی شناس شده
[B][M1]کرده دوری ز راه معنی، دور[M2]گشته نزدیک با معالم نور
[B][M1]در ولایت به مسند شاهی[M2]بر نشسته ز روی آگاهی
[B][M1]نه ز رد خسی دلش رنجه[M2]نز قبول کسی قوی پنجه
[B][M1]گفته جانش به صبر ایوبی[M2]سخت راسست و زشت را خوبی
[B][M1]نه کسی را گرفت بر کارش[M2]نه شکن در فنون گفتارش
[B][M1]گشته یار از کتاب و از سنت[M2]طالبان را به سعی بی‌منت
[B][M1]وقتشان بر سر زبان راند[M2]که: خدا خواهد و خدا داند
[B][M1]بر تو هر مشکلی که گیرد عقد[M2]کندش کشف بر تو دردم نقد
[B][M1]روح در عرش و جسم در زندان[M2]چهرهٔ او گشاده، لب خندان
[B][M1]اگرش مال کم شود شادست[M2]و گر افزون شودبرش بادست
[B][M1]دنیی او ز بهر دین باشد[M2]خرمنش بهر خوشه‌چین باشد
[B][M1]شهرهٔ شهرها به پاک روی[M2]بازوی او به عقل و شرع قوی
[B][M1]دل او از ریا بپرهیزد[M2]نورش از نور کبریا خیزد
[B][M1]هر چه خواهد فلک فراخور او[M2]دمبدم حاضر آورد بر او
[B][M1]شغل او بهجت و سرور بود[M2]کارش ارشاد یا حضور بود
[B][M1]از پی جمع ساز و آلت او[M2]کرده ایزد به خود کفالت او
[B][M1]مظهر حق و مظهر تحقیق[M2]بر خلایق دلش رحیم و شفیق
[B][M1]دیدن و داد او مبارک فال[M2]خبر و یاد او همایون حال
[B][M1]روی او هیبت و وقار دهد[M2]خوی او لطف خلق بار دهد
[B][M1]مس به بویش ز دور زر گردد[M2]خس به یادش به از گهر گردد
[B][M1]هر که با او نشست شاهی شد[M2]وانکش آمد به دست ماهی شد
[B][M1]گر مرید کسی شوی این کس[M2]این طلب کن، که در جهان این بس
[B][M1]این کسان باز دست سلطانند[M2]وآن دگرها مگس همی رانند
[B][M1]به چنین پیر دست شاید داد[M2]که جوان را کند ز بند آزاد
[A]
[B][M1]تا ترا شهوت و غضب یارست[M2]هر زمان توبه‌ایت در کارست
[B][M1]شستن جان و تن ز ظلمت عار[M2]نتوان جز به آب استغفار
[B][M1]تو به صابون جامهٔ جانست[M2]توبه زیت چراغ ایمانست
[B][M1]دست وقتی به توبه دانی برد[M2]که ز اوصاف بد توانی مرد
[B][M1]تا دلت را زغیر اورنگیست[M2]پیش راهت ز شرک خرسنگیست
[B][M1]دست دادی که: توبه کردم زود[M2]دست دادی و دل نداد چه سود؟
[B][M1]توبه کان تن کند نمازی نیست[M2]کار بی‌دل مکن، که بازی نیست
[B][M1]آتش توبه پاک سوز بود[M2]تا که باقیست شب چه روز بود؟
[B][M1]هر که در توبه پایدار آمد[M2]در دگر رکنها سوار آمد
[B][M1]عادت خواجه ترک عادت نیست[M2]هوسی دارد، این ارادت نیست
[B][M1]تا که در لذتی، بده دادش[M2]چو گذشتی، دگر مکن یادش
[B][M1]گر بهشتی، چراش می‌مانی؟[M2]کودکی باشد این پشیمانی
[B][M1]برکند بیخ جمله کاشتها[M2]التفات تو با گذاشتها
[B][M1]از گنه چون به توبه گردی دور[M2]ظاهر و باطنت بگیرد نور
[B][M1]زهد بی‌توبه کی قرار کند؟[M2]نفس بی‌تصفیت چکار کند؟
[B][M1]توبه تا خود کنی تو، خام آید[M2]توبه کایزد دهد تمام آید
[B][M1]از گنه توبه کن، ز طاعت هم[M2]طاعتی کز ریا شود محکم
[B][M1]توبه چون باشد از خللها دور[M2]از محبت به دل در آید نور
[B][M1]توبه اول مقام این راهست[M2]آخرینش محبت شاهست
[B][M1]در مقامی چو مرد رست آید[M2]در مقام دگر درست آید
[B][M1]توبه را با سلوک این هنجار[M2]همچو پرهیزدان و داروی کار
[B][M1]گرنه پرهیز بر نظام بود[M2]ماده ناپخته، خلط خام بود
[B][M1]در چنین حالت ار خوری دارو[M2]راست کن گور در پس بارو
[B][M1]خانه چون تیره و سیاه شود[M2]نفش بروی کنی، تباه شود
[B][M1]در زمین آنکه خار و خس بگذاشت[M2]تخم در وی کجا تواند کاشت؟
[B][M1]توبه چون راست شد ز بینش غیر[M2]بتوان راست رفتن اندر سیر
[B][M1]حق پرستی، نظر به غیر مکن[M2]کعبه دیدی، گذر به دیر مکن
[B][M1]خرقه‌پوشی، به ترک عادت کوش[M2]ورنه خمار باش و خرقه مپوش
[B][M1]ترک این توبه کن، که می‌خوردن[M2]به ز قی کردنست و قی خوردن
[B][M1]تو مرید برنج و بریانی[M2]به چنین توبه ره کجا دانی؟
[B][M1]رخ چو در توبه آوری ز گناه[M2]توشه از درد ساز و گریه و آه
[B][M1]باز گرد از در هوی و هوس[M2]به طریقی که ننگری از پس
[B][M1]نه که چون توبه از گناه کنی[M2]باد پندار در کلاه کنی
[B][M1]که: چو دادم به توبه خود را دست[M2]تنم از آتس جهنم رست
[B][M1]برنهی میزر و گلوته به سر[M2]دل پی سیم و چشم در پی زر
[B][M1]تا تو بر آرزو سوار شوی[M2]نپسندم که توبه کار شوی
[B][M1]از سر اینهات تا بدر نرود[M2]در منه پای، تات سر نرود
[B][M1]دست پیمان بده به این مردان[M2]دست دادی، مباش سرگردان
[B][M1]در میاور به عهد ایشان دست[M2]کان که این عهد را شکست شکست
[B][M1]شیخ شیرست، نزد شیر مرو[M2]چون نداری سپر دلیر مرو
[B][M1]سپرست این که میدهد پیرت[M2]چون بینداختی، زند تیرت
[B][M1]پیر راه، ار چه پیر زن باشد[M2]بر دل تیره تیر زن باشد
[B][M1]دست شیخ ارچه از فتوح ملاست[M2]بر تن بی‌ثبات دست بلاست
[B][M1]خود نباید به کوی توبه گذشت[M2]آنکه یکروز باز خواهد گشت
[B][M1]شیخ کو را ز دل خبر نبود[M2]دادن توبه را اثر نبود
[B][M1]توبه آنرا بده که دل دارد[M2]ورنه فردا ترا خجل دارد
[B][M1]مستان از مرید بی‌دل دست[M2]که قلم دور شد ز بی‌دل و مست
[B][M1]دست بیمار در مگیر به مشت[M2]که نه بر نبض مینهی انگشت
[B][M1]پر به تقلید توبه کار شدند[M2]که همان رند و باده خوار شدند
[B][M1]بکشی صد کس اندر این گرما[M2]که به محرور میدهی خرما
[A]
[B][M1]دزد را پیش رخت راه مده[M2]خرنه‌ای خرس را کلاه مده
[B][M1]از سری با چنان پریشانی[M2]موی چون میبری به پیشانی؟
[B][M1]با تو میگوید آن حکیم ولی[M2]کاول الفکر آخرالعمل
[B][M1]مده، ای خواجه، بی‌گرو زنهار[M2]ترک را جبه، کرد را دستار
[B][M1]زنده را توبه ده، که دارد جان[M2]مرده خود توبه کرد از آب و ز نان
[B][M1]آنکه از بهر نان کند توبه[M2]مشنو گر به جان کند توبه
[B][M1]نتوان دیو را به راه آورد[M2]سر دیوانه در کلاه آورد
[B][M1]روستایی که دیشب از دره جست[M2]مدهش توبه، کز مصادره جست
[B][M1]نیست آنکو سری به راه کشد[M2]بهلش تاقلان شاه کشد
[B][M1]به غرور جلب زنی عاطل[M2]حق سلطان چه می‌کنی باطل؟
[B][M1]تو اگر مومنی،فرااست کو؟[M2]ور شدی متمن،حراست کو؟
[B][M1]فال مؤمن فراست نظرست[M2]وین ز تقویم و زیج ما بدرست
[B][M1]مؤمن از رنگ چهره برخواند[M2]آنچه دانا ز دفترش داند
[B][M1]مؤمنانش چو نور می‌بینند[M2]آنچه مردم ز دور میبینند
[B][M1]دل مؤمن بسان آینه است[M2]همه نقشی درو معاینه است
[B][M1]دل، که چشمش به نور حق بیناست[M2]زانسوی پردهٔ «ولوشناست»
[B][M1]دل بیعلم کی رسد به یقین؟[M2]علم حاصل کن، ای پسر، در دین
[B][M1]عمل از تن بجوی و علم از دل[M2]زانکه ایمان چنین شود حاصل
[B][M1]چون زبان و دل اندرین تصدیق[M2]هر دو همداستان شوند و رفیق
[B][M1]تن تتبع کند به پاک روی[M2]شود ایمان ازین سه پشت قوی
[B][M1]هرکس این اعتقاد شد مقدور[M2]همه اجزای او بگیرد نور
[B][M1]نور معنی اگر نفوذ کند[M2]کشف راز نهفته زود کند
[B][M1]در دل ما جزین امانی نیست[M2]زانکه ایمان مایمانی نیست
[B][M1]نه به ایمان کشید سوی یمن؟[M2]خرقهٔ مصطفی اویس قرن
[B][M1]حامل خرقه آن دو صاحب حال[M2]که ازیشان رسید دین به کمال
[B][M1]گر چه آن گل به خار بنهفتند[M2]زان تفرج چو غنچه بشکفتند
[B][M1]دل او با گمان چو یار نبود[M2]دیدن صورتش به کار نبود
[B][M1]روستایی نبود و در ده شد[M2]رز خالص به امتحان به شد
[B][M1]امتحان دید و غیب‌گویی کرد[M2]طلب خرقهٔ دو تویی کرد
[B][M1]تیر ایمان چو بر نشان آمد[M2]خرقه و خرده در میان آمد
[B][M1]یمنی صاحب سعادت شد[M2]مدنی را یقین زیادت شد
[B][M1]گر چه در عهد اقالت آوردند[M2]حالشان گفت و حالت آوردند
[B][M1]قاصد و مقصد این چنین باید[M2]هر کرا کشف سر دین باید
[B][M1]خرقه پوشی، تو در چنین کس پوش[M2]ورنه در خرقه کش سر و مخروش
[B][M1]چون تو قاضی شدی، مریدان دزد[M2]خرقه‌ها رفت و نیست منت و مزد
[B][M1]میکشی خلق را به بیخردی[M2]چه توان کرد چون طبیب بدی؟
[B][M1]نه به هر خاطر این نزول کند[M2]قابلی جوی، تا قبول کند
[B][M1]آنکه در خورد صحبتست و حضور[M2]مکن او را به خدمت از خود دور
[B][M1]وآنچه ارباب خدمتند و قیام[M2]هر یکی را نگاه دار مقام
[B][M1]وانکه لایق بود به خلوت و صوم[M2]مهل او را دگر به صحبت قوم
[B][M1]وان کزین هر سه قوم بیرونند[M2]مده این دانه‌شان، که بس دونند
[B][M1]ارمغانی مکن بریشان عرض[M2]جز صلوة و زکوة و سنت و فرض
[B][M1]گر به هر یک عمامه خواهی داد[M2]دین به دستار و جامه خواهی داد
[B][M1]نقد خویش اول آزمایش کن[M2]بعد از آن خلق را نمایش کن
[B][M1]چون نکردی تو بد ز نیک جدا[M2]از تو طالب کجا رسد به خدا؟
[B][M1]چکنی جستجوی بوالهوسان؟[M2]زین یکی را به مخلصی برسان
[B][M1]چون تو اسب و شتر بهم رانی[M2]به گل و گوچو گاو درمانی
[B][M1]آنکه سقمو نیاش باید داد[M2]گرش افیون دهی بقای تو باد
[B][M1]هر که آمد، گرش مرید کنی[M2]در زمستان مگس قدید کنی
[A]
[B][M1]ساده ترکی ز ده به شهر آمد[M2]پیش شیخی تمام بهر آمد
[B][M1]سفره‌ای چرب دید و حلقهٔ ذکر[M2]در میان جست ترکمان بیفکر
[B][M1]خود مگو تا چگونه گوید و چند[M2]به سه شب مغز خویشتن برکند
[B][M1]روز چارم چو آش دیر آمد[M2]روستایی ز خرقه سیر آمد
[B][M1]گرچه تکرار ذکر گرمش کرد[M2]نتوانست شیخ نرمش کرد
[B][M1]خام بود آن مرید و بیرون جست[M2]راه صحرا گرفت و شیخ برست
[B][M1]تا بدانی که اندرین بازار[M2]نتوان داد هر کسی را بار
[B][M1]دل بی‌علم را نباشد راه[M2]بدر لا اله الا الله
[A]
[B][M1]ذکر بیفکر علم بی‌عملست[M2]دل بیعشق چشم پر سبلست
[B][M1]حلقهٔ ذکر حلقهٔ دل تست[M2]گلهٔ ما ز حلق پر گل تست
[B][M1]ذکر در دل چو جای کردو نشست[M2]بانگ خواهی بلند و خواهی پست
[B][M1]آنکه نامش همیبری شنواست[M2]گر نداری فغان و نعره رواست
[B][M1]وآنکه سر حروف می‌داند[M2]بی‌زبان و حروف میخواند
[B][M1]نتوانش سپاس، فکر آنست[M2]حاضرش میشناس، ذکر آنست
[B][M1]لال گردی و گنگ ارین دانی[M2]ور ندانی، کرا همی خوانی؟
[B][M1]آنکه او را نه آشنایی تو[M2]به کدامش زبان ستایی تو؟
[B][M1]دل نادان ز کار سست آید[M2]دم ز دانش زنی درست آید
[B][M1]هیچ دانی که رویت اندر کیست؟[M2]چو ندانی خروش بیهده چیست؟
[B][M1]دل غایب به بانگ محتاجست[M2]که چو حاضر شود به معراجست
[B][M1]چو دلت با زبان نشد هم عهد[M2]زشت باشد به ذکر کردن جهد
[B][M1]یار باید دل و زبان باهم[M2]تا توان زد ز نام پاکش دم
[B][M1]دل چو پر نقش و رنگ باشد و بوی[M2]به زبان هر چه بایدت میگوی
[B][M1]در دلت دار و گیر تاراجست[M2]زان به تلقین پیر محتاجست
[B][M1]پیر داند که کیست لایق ذکر؟[M2]هر کسش چون ادا کند بی‌فکر؟
[B][M1]همه را گر به ذکر بنشانی[M2]نرهی هرگز از پیشمانی
[A]
[B][M1]تا ندانی اله را ز نخست[M2]این گواهی نیاید از تو درست
[B][M1]نیست در هیکل الف بی تی[M2]خوبتر زین دو نفی و اثباتی
[B][M1]گنج توحید را بهینه طلسم[M2]نشناسم جزین دو نامی اسم
[B][M1]خود حروفی بدین صفت باید[M2]که کلید بهشت را شاید
[B][M1]گر به تحقیقشان ندانی ارج[M2]شد دو بدر اندرین دو چارده درج
[B][M1]هر یکی زین چهارده گانه[M2]ده کلیدست و چار دندانه
[B][M1]اندرین اتفاق نیست شکی[M2]که دو قسمند و هر دو قسم یکی
[B][M1]اول و آخر و کلام و سور[M2]نیست از بیست و هشت حرف بدر
[B][M1]این حروفند و بس منازل ماه[M2]بلکه اینند و بس منازل راه
[B][M1]سخنی زین حروف نیست بدر[M2]ای حریف، از حروف ما مگذر
[B][M1]هر چه غیر از خداست اندرده[M2]در دم لای این شهادت نه
[B][M1]توبه در لای این سخن در جست[M2]این سخن را ببین، که کم خرجست
[B][M1]هر چه در وی نشان غیر بود[M2]در طلب کردنش چه خیر بود؟
[B][M1]ترک آن غیر تا نگیری چست[M2]این شهادت نیاید از تو درست
[B][M1]بعد ازین توبه توبه‌ایست درشت[M2]که درو نفس را توانی کشت
[B][M1]وان به کم خوردنست و کم خفتن[M2]دور بودن ز خلق و کم گفتن
[B][M1]در طریقت چهار یار اینست[M2]چارهٔ کار مرد کار اینست
[B][M1]چون درین بوته پاک شد زر او[M2]به دکان آورند جوهر او
[B][M1]مدتی چشم و گوش باز کند[M2]از مراد خود احتراز کند
[B][M1]هر چه داناش گفت بپذیرد[M2]وآنچه کرد او به جان فرا گیرد
[B][M1]تا به گفت و به کرد داننده[M2]شودش کرد و گفت ماننده
[B][M1]قول و فعلش چو مستقیم آید[M2]در مقام ادب مقیم آید
[B][M1]بر نگردد ز کار ده مرده[M2]تا شود کاردان و پرورده
[B][M1]هر چه آید به خفیه در دل پیر[M2]کند آماده زود و گوید: گیر
[B][M1]هیچ محتاج کن مکن نبود[M2]شیخ را حاجت سخن نبود
[B][M1]چون درو گردد این نشان روشن[M2]شودش دل درست و جان روشن
[B][M1]روی و رایش تمام نور شود[M2]لایق خلوت و حضور شود
[A]
[B][M1]پر دلی باید از عوایق دور[M2]تا درین خلوتش دهند حضور
[B][M1]پر دلی کو ز جان نیندیشد[M2]سخن آب و نان نیندیشد
[B][M1]گشته تسلیم ره نماینده[M2]تا چه گردد ز وقت زاینده؟
[B][M1]تحفهٔ جان نهاده بر کف دست[M2]روی دل کرده در سرای الست
[B][M1]سر به دریای «لا» فرو برده[M2]تن به مرگ آشنا فرو برده
[B][M1]تا چو در وی کند سعادت رو[M2]تخته بیرون برد به ساحل «هو»
[B][M1]خاطری تیز و فکرتی ثاقب[M2]واردات جمال را راقب
[B][M1]در بر وی حواس بر بسته[M2]به نظرهای خاص پیوسته
[B][M1]ترک این عدت و عدد کرده[M2]هر چه غیر از خداست رد کرده
[B][M1]رستمی پشت کرده بر دستان[M2]روی در تیغ کرده چون مستان
[B][M1]یاد او میکنی، به زاری کن[M2]سر او را خزینه داری کن
[B][M1]به زبان نفی کن، به دل اثبات[M2]تا دلت پر شود ز عزت ذات
[B][M1]چه به چپ در دهی ندا از راست؟[M2]که جزو هر چه هست جمله هباست
[B][M1]از زبان در دلت گشاید راه[M2]معجز لا اله الاالله
[B][M1]گله در چول و غله اندر چال[M2]نتوان داشت چله از سر حال
[B][M1]از چهل خصلت ذمیمه ببر[M2]تا تو در چله فرد باشی و حر
[B][M1]چیست آن کبر و نخوت و هستی[M2]غضب و کید و غفلت و مستی
[B][M1]بطر و ریب و حرص و بخل و حیل[M2]بغض و بدعهدی و دروغ و دغل
[B][M1]شهوت و غمز و کندی و تیزی[M2]فسق و بهتان و فتنه‌انگیزی
[B][M1]طیش و کفران و مردم‌آزاری[M2]هزل و غذر و نفاق و خونخواری
[B][M1]حسد و آز جبن و زرق و ریا[M2]کسل و ظلم و جور و حقد و جفا
[B][M1]آنچه گفتم به خویشتن مپسند[M2]عکس اینها ببین و کارش بند
[B][M1]پس به خلوت نشین و زاری کن[M2]در فرو بند و چله داری کن
[B][M1]هر که زین پر شد و از آن خالی[M2]در ممالک ولی شد و والی
[B][M1]دل او دفتر فرشته شود[M2]به حروف دگر نبشته شود
[B][M1]خلوت اینست و چله این باشد[M2]صفت عارفان چنین باشد
[B][M1]دل، که خالی نگشت بازاریست[M2]خیز و خالیش کن که این کاریست
[B][M1]آنکه فرمود کار به عین صباح[M2]گر به اخلاص نیست، نیست مباح
[B][M1]مهل اندر دل خود از وسواس[M2]اثری از غرور «الخناس»
[B][M1]اگر این «قل اعوذ» برخوانی[M2]«قل هوالله» باشدت ثانی
[B][M1]چون قوی دل شدی ز عالم غیبب[M2]هر چه خواهی بیابی اندر جیب
[B][M1]مرغ همت ز گنج خانهٔ حال[M2]بر وجود بگستراند بال
[B][M1]به مرید ار خبر دهند از غیب[M2]در چنین حالتی نباشد عیب
[B][M1]تا به شیخش یقین درست شود[M2]به ریاضت امین و رست شود
[B][M1]بشناسد جزای رنج که برد[M2]به چنان دستگاه و گنج که برد
[B][M1]نظر شیخ بر دلش تابد[M2]راز دلها برمز دریابد
[B][M1]شودش ذهن از آن زبان بستن[M2]به حدیثی چو گوهر آبستن
[B][M1]دل او گنج هر بیان آید[M2]وز دلش بر سر زبان آید
[B][M1]به چنین نیستی چو گردد هست[M2]دلش از جام فقر گردد مست
[B][M1]نسیه و نقد خود بر اندازد[M2]صدق دستور حال خود سازد
[B][M1]چو ز دلها شود به صدق آگاه[M2]در دل او شود ز دلها راه
[B][M1]هر چه را بر دلش گذر باشد[M2]شیخ را چون از آن خبر باشد
[B][M1]مهربان و شفیق او گردد[M2]به دل و جان رفیق او گردد
[B][M1]ز سماع و حدیث و خفت وز خورد[M2]آن پسندد برو که بتوان کرد
[A]
[B][M1]طلبت چون درست باشد و راست[M2]خود در اول قدم مراد تراست
[B][M1]حق چو خواهد که بنده راه برد[M2]از بدیهایش در پناه برد
[B][M1]بنده توفیق را چو اهل شود[M2]گر چه سختست کار، سهل شود
[B][M1]اولین پایهٔ ارادت تو[M2]ترک خوی به دست و عادت تو
[B][M1]شیخ چون نزد خویش دادت بار[M2]اختیار خود از میان بردار
[B][M1]تا مرید از مراد نفس نمرد[M2]ره به آب حیات عشق نبرد
[B][M1]سر مرد آنگهی شود زنده[M2]که شود نفس او سرافگنده
[B][M1]گر نهی قدر دوست را نامی[M2]قدر خود را مهل، بزن گامی
[B][M1]چون حدث در قدیم پیوندد[M2]در هستی به خویش دربندد
[B][M1]مرشدی کو به عجب راه نمود[M2]نزد عاقل چه او چه عاد و ثمود؟
[B][M1]عجب گبری کند مسلمان را[M2]عجب دیوی کند سلیمان را
[B][M1]ببر از عجب، تا شوی منظور[M2]که کند عجبت از نظرها دور
[B][M1]دیو چون عجب داشت سجده نکرد[M2]عجب، یکسونه، ای فرشته نورد
[B][M1]عجب ورزی پلنگ و ببر شوی[M2]بهل این عجب اگر نه گبر شوی
[B][M1]عجب بلعام را چو شد در پوست[M2]سگ اصحاب کهف بهتر ازوست
[B][M1]با جوی عجب در ترازوی راز[M2]هیچ باشد هزار ساله نماز
[B][M1]دیدم و نیست در جهان باری[M2]بهتر از عجز و نیستی کاری
[A]
[B][M1]مرشدی را ملامتی افتاد[M2]در مریدان قیامتی افتاد
[B][M1]به خصومت میان فرو بستند[M2]وز پی خصم او برون جستند
[B][M1]زان مریدان یکی که داناتر[M2]به فنون هنر تواناتر
[B][M1]در تحمل ز بس تمام که بود[M2]بنجنبید از آن مقام که بود
[B][M1]حاضری چون دلش شکیبا دید[M2]از وی آن حال را نه زیبا دید
[B][M1]گفت: حقی که در شمار آید[M2]این چنین روز را به کار آید
[B][M1]آنمریدش جواب داد که: باش[M2]دل خویش و درون ما مخراش
[B][M1]شیخ را از من این نباشد چشم[M2]بر من از خامشی نگیرد خشم
[B][M1]رنج او چون هبا توان کردن[M2]خرقه دیگر قبا توان کردن
[B][M1]باز چون تخم فتنه پاشد شیخ[M2]با مریدان چه کرده باشد شیخ؟
[B][M1]تا کسی راسخ و امین نبود[M2]لایق صحبتی چنین نبود
[B][M1]گر تو خواهی که کار دین سازی[M2]بار دنیی ز خود بیندازی
[B][M1]نقش لوح خودی چو بتراشی[M2]قلمش رخ نهد به جماشی
[B][M1]گر کند بر تو بی‌ادب انکار[M2]تو بکوش و ادب نگه میدار
[A]
[B][M1]بی‌درم باش، ارت سرد نیست[M2]کاولین گام عاشقان اینست
[B][M1]این ده و باغ و بچه وزن تو[M2]غول راهند و غل گردن تو
[B][M1]غل و غولی چنین گذاشته به[M2]داشت چون بد بود، نداشته به
[B][M1]دل که وحدت سرای این راهست[M2]پاک دارش،که خلوت شاهست
[B][M1]روی دل جز در آن یگانه مکن[M2]مرغ دینی، هوای دانه مکن
[B][M1]در و دیوار در شمار تواند[M2]انجم و آسمان بکار تواند
[B][M1]با تو گویا زبان هر ذره[M2]که: به دنیا چنین مشو غره
[B][M1]ملک دین را تو راست میکن کار[M2]ملک دنیا به کاردان بگذار
[B][M1]چند ازین نیستی و این هستی؟[M2]ازل اندر ابد زن و رستی
[B][M1]عاشقی، هم به تاب تیشهٔ خود[M2]آتشی در فگن به بیشهٔ خود
[B][M1]خرد را فسار و سوزن اندر جیب[M2]چون روی در سراچهٔ لاریب؟
[B][M1]تا ترا از تو شیشه در بارست[M2]از تو تا دوست راه بسیارست
[B][M1]آشنایی طلب، ز دنیا فرد[M2]که درین بحر غوطه داند خورد
[B][M1]تا تو داری خبر ز هستی خود[M2]میل داری به بت‌پرستی خود
[B][M1]دیده بازت نشد به عالم نور[M2]زان به ظلمت فروشدستی دور
[B][M1]دیده بازت نشد به عالم غیب[M2]زان به ظلمت فرو نشستی و عیب
[B][M1]ره که باید به پای جان رفتن[M2]با خر و بار چون توان رفتن؟
[B][M1]تو دل خود چو ده خراب کنی[M2]که در سنگ و خاک آب کنی
[B][M1]خانه را در مکن، که در بندست[M2]وندرو زر منه، که زر گندست
[B][M1]نام زر چیست؟ جیفهٔ مردار[M2]کی خورد جیفه جز سگ و کفتار
[B][M1]بخت اگر نیست خواجه زر چکند؟[M2]رخت اگر نیست خانه در چکند؟
[B][M1]مرد از آراستن تباه شود[M2]سینه از خواستن سیاه شود
[B][M1]عارف کردگار زر چکند؟[M2]ولی‌الله بار و خر چکند؟
[B][M1]من ده خویش پربها کردم[M2]به فضولان ده رها کردم
[B][M1]در جهان داد بندگیش نداد[M2]که ز بند جهان نگشت آزاد
[B][M1]تو ز لاهوتی، ای الهی دل[M2]ملک ناسوت را بناس بهل
[B][M1]تا کی این سنقر و ایاز رهی؟[M2]برهان خویش را، که باز رهی
[B][M1]مرغ او آشیانه کی سازد؟[M2]مور او کی به دانه پردازد؟
[B][M1]غیر در غار ما نمی‌گنجد[M2]عشوه در بار ما نمی‌گنجد
[B][M1]غار ما منزل پلنگانست[M2]نه مقام خسان و ننگانست
[B][M1]آنکه اندر جهان ندارد گنج[M2]چون توان آگنیدنش در کنج؟
[B][M1]تشنگان اندرین حیاض رسند[M2]به ریاضت درین ریاض رسند
[B][M1]عزلت و جوع بود و صمت و سهر[M2]سالکان را به راستی رهبر
[B][M1]این چهارند در طریق کمال[M2]حالت فقر و حیلت ابدال
[A]
[B][M1]قوت دل ز عقل و جان باشد[M2]قوت تن ز آب و نان باشد
[B][M1]خانه خالی بود، حضور دهد[M2]تن خالی فروغ و نور دهد
[B][M1]علم جویی، به ترک سیری کن[M2]جان طلب میکنی، دلیری کن
[B][M1]سر خاری بخور، مشوه خیره[M2]تا نگردد دلت چو تن تیره
[B][M1]صیقل نفس چیست؟ کم خوردن[M2]آفت عقل؟ نفس پروردن
[B][M1]خلق را بر نماز داشته‌اند[M2]صفت روزه راز داشته‌اند
[B][M1]بهتر از جوع بر دلیلی نیست[M2]به جزین آتش خلیلی نیست
[B][M1]آتشی کو بهار و لاله دهد[M2]ترک این سفره و نواله دهد
[B][M1]گر بدان ملک آرزوست رجوع[M2]نرسی جز به پای مردی جوع
[B][M1]رای روشن شود ز کم خوردن[M2]بهر خوردن چراست غم خوردن؟
[B][M1]عود و چنک و چغان که پر سازند[M2]از درون تهی خوش آوازند
[B][M1]پر شکم شد، خر و رباب یکیست[M2]تیره گردید، خاک و آب یکیست
[B][M1]عیب« صوت‌الحمیر» میدانی[M2]بر سر سفره خر چه میرانی؟
[B][M1]شکمت پر شود، بخار کند[M2]بر دماغ و دیو اندر آید از در تو
[B][M1]نحل را چون لطیف بود خورش[M2]گشت نخلی که شهد بود برش
[B][M1]خون حیوان مخور که گنده شوی[M2]آب حیوان بخور، که زنده شوی
[B][M1]آب حیوان مدان به جز دانش[M2]چون بیابی، به نوش از جانش
[B][M1]زین خورشها تهی شکم بهتر[M2]ور حلالست نیز کم بهتر
[B][M1]که چو بادت در شکنبه زند[M2]آتشت در کلاه و پنبه زند
[B][M1]در نباتی چو کثرت عددی[M2]نیست، کم شد درو فضول ردی
[B][M1]باز حیوان که اصل ترکیبش[M2]بیشتر بود، گشت کم طیبش
[B][M1]گند سرگین ز گند غایط کم[M2]کین یک از رستنیست و آن از دم
[B][M1]به جزین چون نماند برهانی[M2]خاک خوردن به از چنین نانی
[B][M1]چون به پاکیست فرق این که و مه[M2]معدنی از نبات و حیوان به
[B][M1]آز را تا تو هم شکی یابی[M2]کام یابی، ولیک کم یابی
[B][M1]چند و چند آخر از گران خیزی؟[M2]جهد کن تا در آن میان خیزی
[B][M1]تو نه از بهر خوردن آمده‌ای[M2]کز پی کار کردن آمده‌ای
[B][M1]بندهٔ مرده دل چکار آید؟[M2]زنده شو، تا سگت شکار آید
[B][M1]راه دینا ز بهر رفتن تست[M2]نه ز بهر فراغ و خفتن تست
[B][M1]هر چه مستت کند شراب تو اوست[M2]و آنچه بی خویش کرد خواب تو اوست
[B][M1]نان اگر پرخوری، کند مستی[M2]کم خور، ای خواجه، کز بلا رستی
[B][M1]دل چرا میل آن طعام کند؟[M2]که حلال ترا حرام کند
[B][M1]گندم و گوشت خون شود در تن[M2]خون منی گردد و منی روغن
[B][M1]آتش شهوت اندر آن افتد[M2]فتنه‌ای درمیان ران افتد
[B][M1]شوخ از آن روغنست در تن تو[M2]خون صابونیان به گردن تو
[B][M1]نفس پرچرک و خرقه صابونی؟[M2]این هم از حیلتست و مابونی
[B][M1]روزه‌دار و به دیگران بخوران[M2]نه بخور روز و شب، شکم بدران
[B][M1]تو ز آسیب روزهٔ ماهی[M2]برکشی هر دم از جگر آهی
[B][M1]عارفان ماه خویش سال کنند[M2]روزه گیرند و شب وصال کنند
[B][M1]ننمایند روی وصل به خام[M2]پختگان را وصال نیست حرام
[B][M1]آنکه از پیش کردگار خورد[M2]با تو چون هر شبی دوبار خورد؟
[B][M1]تو که هم شام و هم سحر بخوری[M2]ره به آن روزها چگونه بری؟
[B][M1]با چنان خوردن و چنان آروق[M2]چون بری رخت روح بر عیوق؟
[B][M1]بسکه شب نای لب بجنبانی[M2]روز مانند نای انبانی
[B][M1]عارفان را ز روزه در شب قدر[M2]شود از فیض نور چهره چو بدر
[B][M1]تو به روزی هلال عید شوی[M2]ور به ماهی رسد قدید شوی
[B][M1]تو شکم بوده‌ای، از آنی سست[M2]جان و دل باش، تا که باشی چست
[B][M1]هر که روزش به فربهی باشد[M2]چون شکم شد تهی، تهی باشد
[B][M1]تن چو از خون ثقیل سنگ آید[M2]دل ز بار بدن به تنگ آید
[B][M1]در تن این باد ناخوش و گنده[M2]چون گذارد چراغ را زنده؟
[B][M1]هر دمت بوی بر دماغ زند[M2]همچو بادی که بر چراغ زند
[B][M1]شکم پر ز هیج را چکنی؟[M2]رودهٔ پیچ پیچ را چکنی؟
[B][M1]جگر و دل درست کن بیقین[M2]جگر شیر مردی و دل دین
[B][M1]تو ز کم خوردن و ز بیخوابی[M2]یابی، ار زانکه دولتی یابی
[A]
[B][M1]عز ناخفتن، ار تو هستی کس[M2]نص یا «ایهاالمزمل» بس
[B][M1]شود از آب چشم و بیداری[M2]بر زبان چشمهٔ سخن جاری
[B][M1]خواب را گفته‌ای برادر مرگ[M2]چون نخسبی نمیزنی در مرگ
[B][M1]دل شب زنده‌دار زنده بود[M2]قالب خفته سرفگنده بود
[B][M1]خواب خون در بدن فسرده کند[M2]زندگان را به رنگ مرده کند
[B][M1]جز شب تیره نیست آن ظلمات[M2]که درو یافتند آب حیاب
[B][M1]نشود آب زندگی ریزان[M2]مگر از دیدهٔ سحرخیزان
[B][M1]شب ما تیره و دراز بود[M2]کار ما گریه و نیاز بود
[B][M1]گر حریفی، شبی به روز آور[M2]رخ در آن یار دلفروز آور
[B][M1]ورنه هم عود ما بر آتش کن[M2]شب ما ناخوشیست، شب خوش کن
[B][M1]آنکه را جسته‌ای خریدارست[M2]تو چه خسبی؟ چون دوست بیدارست
[B][M1]دوست بیدار و دشمن اندر خواب[M2]فرصت اینست، فرصتی دریاب
[B][M1]منکرند این حواس جسمانی[M2]دشمن، این دوستان که میدانی
[B][M1]خیز و در خواب کن مر اینان را[M2]باز کن چشم و دیدهٔ جان را
[B][M1]کنج گیران به گنج روح رسند[M2]شب‌نشینان درین فتوح رسند
[B][M1]تو بران گوهر، ار خریداری[M2]نرسی جز به نور بیداری
[B][M1]مردم چشم شب‌نشین را نور[M2]از در عزلتست و فکر و حضور
[A]
[B][M1]خوبرویان چو رخ همی پوشند[M2]عاشقان در طلب همی کوشند
[B][M1]یافت عنقا به عزلت و دوری[M2]قاف تا قاف نام مستوری
[B][M1]هر که او عزلت اختیار نکرد[M2]دست با دوست در کنار نکرد
[B][M1]خنک آنکس که او برید از خلق[M2]دامن و روی در کشید از خلق
[B][M1]کار اگر با خدات خواهد بود[M2]این تعلق بلات خواهد بود
[B][M1]طفل معنی به کام پرورده[M2]نشود جز درین پس پرده
[B][M1]تا تو اندر میان انبوهی[M2]روز و شب در عذاب و اندوهی
[B][M1]گرگ آزاد ریسمان در حلق[M2]کیست؟ خلوت‌نشین دل با خلق
[B][M1]دل مخوان، ای پسر، که دول بود[M2]آنکه در چاه خلق گول بود
[B][M1]ریسمانیست سست صورت جاه[M2]تو به این ریسمان مرو در چاه
[B][M1]چون به خلوت روی مبر با خویش[M2]فکر اسباب صورت، از کم و بیش
[B][M1]چون نبی دور شد ز بیع و شری[M2]کنج خلوت گزید و غار حری
[B][M1]عزت غار بود و عزلت شهر[M2]منتج عیش عمر و عشرت دهر
[B][M1]ماه یکشب که در برو بستند[M2]مردم او را ز بامها جستند
[B][M1]خود ز عزلت زیان نبیند کس[M2]کز خموشیست سود عزلت و بس
[A]
[B][M1]از خموشی رسیده‌اند وز سیر[M2]زکریا و مردم اندر دیر
[B][M1]از پس ناامیدی انا[M2]این به عیسی و آن به یوحنا
[B][M1]نه صدف نیز از آن دهن بستن[M2]شد به در و به گوهر آبستن؟
[B][M1]غنچه کو در کشد زبان دو سه روز[M2]هم بزاید گلی جهان افروز
[B][M1]گر چه پرسند کم جواب دهد[M2]به نفس بوی مشک ناب دهد
[B][M1]راه مردان به خودفروشی نیست[M2]در جهان بهتر از خموشی نیست
[B][M1]آنکه در شانش این چهار آیت[M2]آمد، او برد ره فرا غایت
[B][M1]جامع این چهار شد خلوت[M2]زان بدین اعتبار شد خلوت
[B][M1]تا نمیری بدین چهار از خود[M2]بر نیاری دم و دمار از خود
[B][M1]خلوت تنگ گور مرد بود[M2]زنده در گور نیک سرد بود
[B][M1]هر کرا این چهار باشد ورد[M2]دیو حیلتگرش نگردد گرد
[B][M1]نفس چون رخ به این چهار آورد[M2]شاخ معنیش زهد بار آورد
[A]
[B][M1]زهدت آن باشد، ای سعادت جوی[M2]کز متاع جهان بتابی روی
[B][M1]روی در فضل بی‌نیاز کنی[M2]پشت بر فضلهٔ مجاز کنی
[B][M1]بر فرازی ز فقر صرف درفش[M2]زان توجه کلاه سازی و کفش
[B][M1]نبود، گر ز زهد گیری رنگ[M2]حاجت اربعین و خلوت تنگ
[B][M1]هر که او زهد را حصار کند[M2]تیر شیطان برو چه کار کند؟
[B][M1]زهد چون قلعه‌ایست پاس ترا[M2]قفس آهنین حواس ترا
[B][M1]قلعه را در مساز بی‌بارو[M2]احتما باید، آنگهی دارو
[B][M1]خلوت از بهر آن پسند آید[M2]که حواس تنت به بند آید
[B][M1]چون شد از زهد گردنت باریک[M2]نیست محتاج خلوت تاریک
[B][M1]خویشتن را ازین و آن باز آر[M2]پس همی گیر چله در بازار
[B][M1]حاضر وقت باش و غایب غیر[M2]تا توانی به استقامت سیر
[B][M1]چون نهادی کلاه خرسندی[M2]بر در بندگی کمر بندی
[B][M1]هر دلی کو به زهد چست آید[M2]به عبادت رسد، درست آید
[B][M1]زهد فرضست و زهد فضل، بدان[M2]ترک دنیا بدین دو زهد توان
[B][M1]زهد فرض از حرام برگشتن[M2]زهد فضل از حلال بگذشتن
[B][M1]چونکه امروز خود حلالی نیست[M2]دومین زهد جز خیالی نیست
[B][M1]زاهدی، جز حلال کم نخوری[M2]به بود کان حلال هم نخوری
[B][M1]هر کرا زهد پرده‌دار شود[M2]محرم وحی کردگار شود
[B][M1]دست عثمان، که تیر شد قلمش[M2]زهد کرد از جهانیان علمش
[B][M1]زاهدی ترک مال و جاه بود[M2]ترگ چون پر شود کلاه بود
[B][M1]گر همی خواهی این کلاه بلند[M2]کمر بندگی و طاعت بند
[B][M1]هر که او راست دید و زرق نکرد[M2]این کله را ز تاج فرق نکرد
[B][M1]تاج را لازمست دری خاص[M2]در این تاج نیست جز اخلاص
[A]
[B][M1]به ریا روی در خدای مکن[M2]پیش یزدان به زرق جای مکن
[B][M1]هر نمازی و و طاعتی که تراست[M2]بوریایی نیرزد، ار بریاست
[B][M1]دیگری خواه باش و خواه مباش[M2]خصم چون دید گو: گواه مباش
[B][M1]کردهٔ خویش را منه سنگی[M2]وندرو از ریا مهل رنگی
[B][M1]بر تو زیبا نمود کردهٔ تو[M2]چون ندیدی که چیست پردهٔ تو
[B][M1]آنچه یاقوت گفتیش میناست[M2]چه فروشی؟ که جوهری بیناست
[B][M1]بر تو پوشیده جوهری چندست[M2]که از آنجمله کار در بندست
[B][M1]زآن غلطها چو پا کشد راهت[M2]نبرد دیو فتنه در چاهت
[B][M1]طاعت خود ز چشم خلق بپوش[M2]زان مکن یاد و در فزونی کوش
[B][M1]چون به طاعت نگه کنی گنهست[M2]عاشق خویش بین چه مرد رهست؟
[B][M1]غیر در دل مهل، که راه کند[M2]که چو ایزد درو نگاه کند
[B][M1]اگر از دیگری اثر یابد[M2]روی صلح از دل تو برتابد
[B][M1]نیست اخلاص جز خدا دیدن[M2]کردن کار و کار نادیدن
[B][M1]تن به طاعت چو خوپذیر شود[M2]در دل اخلاص جایگیر شود
[B][M1]چون شد اخلاص را نشانه پدید[M2]نور صدق آید از میانه پدید
[B][M1]نفسی جز به یاد حق نزند[M2]جز به فرمان حق نطق نزند
[B][M1]هر چه در کون و مکان بیند[M2]از ازل قدرتی در آن بیند
[B][M1]چون به حق جمله را حوالت کرد[M2]بینش غیر او اقالت کرد
[B][M1]از خود و دیگری خلاص شود[M2]در ره از بندگان خاص شود
[B][M1]در محل صفا قدم راند[M2]هر چه غیر از وفا عدم داند
[B][M1]هر کسی مرد این مشاهده نیست[M2]شکر این فتح جز مجاهده نیست
[B][M1]آنکه خود را بدین نبرد زند[M2]لاف « هل من مزید» درد زند
[B][M1]طاعتی را که با ریا بنیاد[M2]بنهی، جمله باد باشد، باد
[B][M1]تا سر مویی از ریا باقیست[M2]هر چه گویی تو محض زراقیست
[A]
[B][M1]سخنی کز سر معامله نیست[M2]عقل را اندرو مجامله نیست
[B][M1]بی‌رعونت قدم نخواهی زد[M2]بی‌ریا هیچ دم نخواهی زد
[B][M1]آن نماز دراز کردن تو[M2]وز حرام احتراز کردن تو
[B][M1]روز بر سفره نان نخوردن سیر[M2]پیش بیگانه شب نخفتن دیر
[B][M1]گاهی از چل تنان خبر گفتن[M2]گاه از ابدال قصه برگفتن
[B][M1]چیست؟ این چیست؟ گر نه زرق و ریاست[M2]راست روراست، گر ز بهر خداست
[B][M1]هیچ دانی که کیستند ابدال؟[M2]گر ندانی چرا نمیری لال؟
[B][M1]مرد غیب از کجا تواند دید؟[M2]آنکه عیب و هجا تواند دید
[B][M1]به ز ابدال بوده باشی تو[M2]زانکه ابدال می‌تراشی تو
[B][M1]دیو تست آنکه دیده‌ای از دور[M2]چه کنی دیو خویش را مشهور؟
[B][M1]تو که کاچی ز رشته نشناسی[M2]دیو نیز از فرشته نشناسی
[B][M1]گر بگویی که: چیست در دستم؟[M2]بر نپیچم سر از تو تا هستم
[B][M1]بر چنین آتشی چه دود کنی؟[M2]بگریز از میان، که سود کنی
[B][M1]بر سر راه پادشاه و امیر[M2]مینهی دام و دانه از تزویر
[B][M1]بنشینی خود و دو باز آری[M2]علما را ز خود بیازاری
[B][M1]بر زمین طعنه: کین گرفتاریست[M2]بر فلک بذله: کان نگونساریست
[B][M1]اختر و چرخ چیست؟ مجبوری[M2]غنصر و طبع چیست؟ مزدوری
[B][M1]نه به دانش دل تو گردد نرم[M2]نه سرت را ز خلق و خالق شرم
[B][M1]چیست این ترهات بیهوده؟[M2]نقره‌ای بر سر مس اندوده
[B][M1]تاجر از سود و از زیان گوید[M2]کاتب از خط و از بنان گوید
[B][M1]وزرا رای نیک و قربت شاه[M2]امرا شوکت و سلاح و سپاه
[B][M1]پیر سالوس را بپرسیدم[M2]گفت: من بارها خدا دیدم
[B][M1]آتشم درفتاد از آن نادان[M2]گفتم: ای دل، تو نیک‌تر وادان
[B][M1]اینکه پیغمبرست باری دید[M2]وانکه موسیست نور و ناری دید
[B][M1]شیخکی روز و شب چو خر به چرا[M2]از دو مرسل زیادتست چرا؟
[B][M1]هر که حال به خویش در بندد[M2]که ندارد، به خویشتن خندد
[B][M1]به تکبر مریز بر کس زهر[M2]گر امام دهی شوی، یا شهر
[B][M1]تا به چند از مقام رابعه لاف؟[M2]ای کم ارزن، زنخ مزن به گزاف
[B][M1]او زنی بود و گوی مردان برد[M2]هر کسی آن عمل که کرد آن برد
[B][M1]تو درم بر سر درم بسته[M2]ما به رخ راه بیش و کم بسته
[B][M1]تو ندانسته سال و مه به خروش[M2]ما بدانسته روز و شب خاموش
[B][M1]اینکه داری تو ما گذاشته‌ایم[M2]زآنچه داری تو شرم داشته‌ایم
[B][M1]ما به گم کردن نشان قدم[M2]تو به نقاشی رواق و حرم
[B][M1]گر چه چون ما تو پیر میگردی[M2]همچنان گرد میر میگردی
[B][M1]پیش والی ولی چکار کند؟[M2]باشه چون پشه را شکار کند؟
[B][M1]اعتماد تو بر چماق امیر[M2]بیش بینم که بر خدای کبیر
[B][M1]شیخ کو از امیر گیرد پشت[M2]از خمیرش سبک بر آور مشت
[B][M1]تیغ درویش تیغ یزدانیست[M2]تیغ سلطان به شحنه ارزانیست
[B][M1]نفس گولست، سر به راهش کن[M2]کل فضولست، بی‌کلاهش کن
[B][M1]دره، کز دست بیگناه افتد[M2]سر قیصر چنان به چاه افتد
[B][M1]تا عصای تو اژدها نشود[M2]به دعای تو کس رها نشود
[B][M1]آنکه عون خدای رایت اوست[M2]علم شاه در حمایت اوست
[B][M1]آه ازین ابلهان دیوپرست![M2]همه از جام دیو ساری مست
[B][M1]گر چه داری تو راز خویش نهفت[M2]من درین شهرم و بخواهم گفت
[B][M1]اینکه خود را خموش میدارم[M2]گوشهٔ‌عرصه گوش میدارم
[B][M1]گر کسی دیگر این غلط بگذاشت[M2]من بگویم، نگه ندانم داشت
[B][M1]تا تو ریش و سری چو ما باشی[M2]جان و دل گرد، تا خدا باشی
[B][M1]گرگ در دشت و شیر در بیشه[M2]همه هم حرفتند و هم پیشه
[B][M1]نه تو دینار داری و من دانگ[M2]به رخ من چرا برآری بانگ؟
[B][M1]دو الف یک جهت به بی‌نقطی[M2]این سقط چو نشد؟ آن سری سقطی؟
[B][M1]تو به ریش و به جبه معتبری[M2]اگر آن ریش و اهلی چه بری؟
[B][M1]گفت بگذار، گردمی باید[M2]در غم عشق مردمی باید
[B][M1]زان چنین در بلا و در بندی[M2]که به تقدیر حق نه خرسندی
[B][M1]بنده‌ای، خیز و رخ به طاعت کن[M2]زآنچه او میدهد قناعت کن
[B][M1]چیست این زرق و شید و حیله و مکر؟[M2]تا دو نان برکنی ز خالد و بکر
[B][M1]زان بر میر و خواجه جای کنی[M2]که توکل نه بر خدای کنی
[A]
[B][M1]یاری از غیر حق نه از دینست[M2]حق «ایاک نستعین» اینست
[B][M1]گر تو این نکته را نمی‌دانی[M2]هر دم «الحمد» را چه میخوانی؟
[B][M1]عاشق دوست یاد نان نکند[M2]کز چنین دوست کس زیان نکند
[B][M1]چون توکل کنی، مگو از غیر[M2]رخ درو کن، بتاب رو از غیر
[B][M1]زمره‌ای از توکلند به رنج[M2]فرقه‌ای از کفایت اندر گنج
[B][M1]هر چه او داد غایت آن باشد[M2]شکر میکن، کفایت آن باشد
[B][M1]از توکل شوی ریاضت بین[M2]وز کفایت شوی ریاض نشین
[B][M1]آنکه ز اسباب در غرور افتد[M2]از توکل عظیم دور افتد
[B][M1]متوکل سبب یکی بیند[M2]متفرق در آن شکی بیند
[B][M1]ز تفرق مباش سرگردان[M2]به توکل بناز چون مردان
[B][M1]به اعتابش بساز و شور مکن[M2]سر او پیش غیر عور مکن
[B][M1]بکشی سر، پسنده کی باشی؟[M2]نکشی بار، بنده کی باشی؟
[B][M1]خواجگی سر بسر جمال و خوشیست[M2]بندگی ابتهال و بار کشیست
[B][M1]تو چه دانی که سودت اندر چیست؟[M2]نیکی و نیک بودت اندر چیست؟
[B][M1]گر چه دردت ز خشم و کینهٔ اوست[M2]نه دوا نیزت از خزینهٔ اوست؟
[B][M1]همه کس ره به کار خویش برد[M2]یار باید که یار خویش برد
[B][M1]تکیه بر خنجر و سپاه مکن[M2]جز به ایزد به کس پناه مکن
[B][M1]یارت او بس، به هر چه درمانی[M2]این سخن بشنو، ار مسلمانی
[B][M1]جز توکل مبر به راه دلیل[M2]از هدایت رفیق جوی و خلیل
[B][M1]از طهارت سلاح و مرکب ساز[M2]خود و جوشن ز طاعت و ز نماز
[B][M1]هیکل از عصمت و کمر ز وفا[M2]مشعل و شمع و روشنی ز صفا
[B][M1]دور باشی ز «آیةالکرسی»[M2]پیش خود میدوان، چه میترسی؟
[B][M1]میفرست از برای حاجب خاص[M2]نامهٔ صدق و قاصد اخلاص
[B][M1]اهل این داوری صبورانند[M2]وآن دگر عاجزان و کورانند
[B][M1]سر تسلیمشان فرو رفته[M2]ذوق معنی به جان فرو رفته
[A]
[B][M1]زمره‌ای از بلا هلاک شوند[M2]به بلا از گناه پاک شوند
[B][M1]تو هم ار عاشقی بلاگش باش[M2]چون بلازوست، با بلا خوش باش
[B][M1]هر کرا آشنای خود سازد[M2]به بلای خودش در اندازد
[B][M1]این بلا سنگ آزمایش تست[M2]محنت آیینهٔ نمایش تست
[B][M1]تا ببیند که چیست مایهٔ تو؟[M2]در محبت کجاست پایهٔ تو؟
[B][M1]چه شکایت کنی ز مردن طفل؟[M2]کار ناکرده جان سپردن طفل؟
[B][M1]حکمتی باشد اندر آن ناچار[M2]زانکه عادل به عدل سازد کار
[B][M1]حد عمر از سه قسم بیرون نیست[M2]آدمی از سه اسم بیرون نیست:
[B][M1]کودکی و جوانی و پیری[M2]چون ازین بگذری فرو میری
[B][M1]ساخت یزدان به صنع خود دو سرای[M2]وندر آن کرد نیک و بد را جای
[B][M1]جان پیران پس از جدایی تن[M2]هر یکی راست منزلی روشن
[B][M1]که جز آن جایگه سفر نکند[M2]چون به دانجا رسد گذر نکند
[B][M1]هم چنین روح هر جوانی نیز[M2]منزلی دارد و مکانی نیز
[B][M1]تا غنی در دنی نپیوندد[M2]این یکی گوید آن دگر خندد
[B][M1]طفل را نیز هم‌چو پیر و جوان[M2]چون سرآید به حکم غیب زمان
[B][M1]ببرد، ننگرد به کم سالی[M2]تا نباشد مقام او خالی
[B][M1]کار صنع این چنین بکام شود[M2]پادشاهی چنین تمام شود
[B][M1]بر چنین سلطنت مزیدی نیست[M2]جای فریاد و من یزیدی نیست
[B][M1]دل درین دختر و پسر چه نهی؟[M2]تن در آشوب و در سر چه نهی؟
[B][M1]چکنی اعتماد بر فرزند؟[M2]چون ندانی چه عمر دارد و چند؟
[B][M1]ایکه داری تو این منی در پشت[M2]چه نهی بر حروف او انگشت؟
[B][M1]نتوانی تو کین منی داری[M2]کز منی یک مگس پدید آری
[B][M1]گر بکشت، ار بهشت، او داند[M2]سر هر خوب و زشت او داند
[B][M1]باغبانی، تو مزد خود بستان[M2]سعی کن در عمارت بستان
[B][M1]مالک ار باغ را خراب کند[M2]باغبان کیست کین خطاب کند
[B][M1]گفت: کامی بران و راضی شو[M2]بتو کی گفت: مرد قاضی شو؟
[B][M1]هر دو کون وز حکم او یک جو[M2]ز آنچه گفتم کراست بیرون شو؟
[B][M1]تو چه دانی که مرگ طفل از چیست؟[M2]و آنکه روزی دهد به طفلان کیست؟
[B][M1]شیر شیرین ز تنگی پستان[M2]که بر آرد به حیله و دستان؟
[B][M1]او دهد طفل و او ستاند باز[M2]کس نداند حقیقت این راز
[B][M1]هر کرا در فراق فرزندی[M2]اندرین خانه سوخت یک چندی
[B][M1]شرم دارد در آن جهان جبار[M2]که بسوزاندش به دوزخ و نار
[B][M1]از برای پدر شفاعت طفل[M2]این چنین باشد و بضاعت طفل
[B][M1]دشمنان از بلا نفور شوند[M2]تا شکایت کنند و دور شوند
[B][M1]ز که نالی گراوت خواهد داد؟[M2]هم بدو نال، هر چه باداباد!
[B][M1]خاص را در بلا بدان سوزد[M2]تا دل عام را بیاموزد
[B][M1]کادب بندگی چگونه بود؟[M2]چیست کین درد را نمونه بود؟
[B][M1]ز بلا میشود دو راه پدید:[M2]صورت طاعت و گناه پدید
[B][M1]عارف اندر بلاش بیند و بند[M2]لذتی کز نبات خیزد و قند
[B][M1]از نشاط بلا به رقص آید[M2]گر نه، در بندگیش نقص آید
[B][M1]نیست پوشیده شمه‌ای زان نور[M2]لیک از عدل تا نباشد دور
[B][M1]بر تو نیک و بد استوار کند[M2]تا به فعل تو با تو کار کند
[A]
[B][M1]حبذا! مفلسان آواره[M2]جامه و جان پاره در پاره
[B][M1]غم بیشی ز دل به در کرده[M2]به کمی سوی خود نظر کرده
[B][M1]به دلی زنده و تنی مرده[M2]رخت در کوچهٔ ابد برده
[B][M1]با چنان دیدهٔ تر و لب خشک[M2]نفسی خوش زدن چو نافهٔ مشک
[B][M1]دلشان هم شکسته، هم خندان[M2]وز زبان لب گرفته در دندان
[B][M1]آنکه پنهان کند حکایت دوست[M2]لب او وانگهی شکایت دوست؟
[B][M1]راز او را ز خود چه میپوشند؟[M2]چون به مشهور کردنش کوشند
[B][M1]در دل آتش نهاده چون لاله[M2]غنچه‌وش لب به بسته از ناله
[B][M1]دل پر از درد و روی در وادی[M2]بسته بر دوش زاد بی‌زادی
[B][M1]زهر نوشان بی‌ترش رویی[M2]تلخ عیشان بی‌تبه گویی
[B][M1]گر بلایی رسد ز عالم خشم[M2]بر بلای دگر نهند دو چشم
[B][M1]دل خوشند ار چه در گذار استند[M2]تا مبادا که در دیار استند
[B][M1]نفس چون شد مفارق از پیوند[M2]بر تن او چه راحت و چه گزند؟
[B][M1]در خرابی چو گنج پوشیده[M2]جام صد درد و رنج نوشیده
[B][M1]پیش زهرهٔ خروش کراست؟[M2]یاره این فغان و جوش کراست؟
[B][M1]همه گردن نهاده‌اند به حکم[M2]لب ز گفتار بسته، صم بکم
[B][M1]هر که آهنگ این بیان کرده[M2]هیبتش قفل بر زبان کرده
[B][M1]عارفان را بداغ کل لسان[M2]کرده مشغول ازین فسون و فسان
[B][M1]حکمتش راه طعنهٔ چه و چون[M2]بسته بر فهم کند و دانش دون
[B][M1]لب خاصان به مهر خاموشی[M2]تو به گفتار هرزه میکوشی
[B][M1]گر چه باشد در آن حضورت بار[M2]هم طریق ادب نگه میدار
[B][M1]سخن اینجا به راز شاید گفت[M2]کان ببینی که باز شاید گفت
[A]
[B][M1]مخلصانی که در مراقبتند[M2]در هراس خلاف عاقبتند
[B][M1]لهجهٔ خشم او نداند کس[M2]مخلصان راست این هدایت و بس
[B][M1]هر کرا میکشد به خنجر خشم[M2]اول او را زبان ببندد و چشم
[B][M1]روی مجرم بپوشد او به وفا[M2]تیغ قهرش در آورد ز قفا
[B][M1]با تف خشم او چه کفر و چه دین؟[M2]با عتابش چه آسمان، چه زمین؟
[B][M1]تا ز خشمش بجاست یک ذره[M2]نتوان شد به عدل خود غره
[B][M1]چونکه با نیستی شدی دمساز[M2]اگر آن نیستی ببینی باز
[B][M1]زان نظر در گناهت اندازد[M2]خشم گیرد به چاهت اندازد
[B][M1]روز صلحت به دست مدح دهد[M2]شب خشمت به تیغ قدح دهد
[B][M1]آنکه مدح تو گفت مجبورست[M2]وآنکه قدح تو کرد معذورست
[B][M1]گر ستایش کنند شاد مشو[M2]ور نکوهند از آن به باد مشو
[B][M1]تو چه دانی؟ که آزمایش اوست[M2]غیر گوید ولی نمایش اوست
[B][M1]حسن او را لطیفه‌ها باشد[M2]درد او را وظیفه‌ها باشد
[B][M1]زین دو وزن تو باز خواهد جست[M2]تا ببیند که محکمی یا سست؟
[B][M1]تا ترا مدح دیگری ساقیست[M2]از طبیعت هنوز پر باقیست
[B][M1]عارفی کونه از هوا شنود[M2]این دو قول از یکی نوا شنود
[B][M1]بر گمارنده اوست ایشان را[M2]جمع کن خاطر پریشان را
[B][M1]با کسی کو ازین شماره بود[M2]هیچ دانی ترا چه چاره بود؟
[B][M1]کردن کار و کار نادیدن[M2]جز رخ آن نگار نادیدن
[B][M1]یا در آن زلف پیچ پیچ مبین[M2]یا نظرها ببند و هیچ مبین
[B][M1]اوحدی، غم چو ناگزیر تو شد[M2]عشق آن چهره در ضمیر تو شد
[B][M1]یار نازک دلست، بارش بر[M2]گل بچینی تو، رنج خارش بر
[B][M1]گر براند، برو چه درمانست؟[M2]ور بخواند، بیا که فرمانست
[B][M1]گرت از چپ دواند و گر راست[M2]آنچنان رو که خاطر او خواست
[B][M1]گر ز روی ادب دهد رنجت[M2]به از آن کز غضب دهد گنجت
[B][M1]گه بود کز عضب کند شاهت[M2]برد از تخت باز در چاهت
[B][M1]غضب او نهفته باشد و نرم[M2]تا در آزارش افتی از آزرم
[B][M1]غضبش را بدان وزان به هراس[M2]ادبش هم ببین، بدار سپاس
[A]
[B][M1]هم چو شمع از غمت بسوزاند[M2]گه کشد، گاه برفروزاند
[B][M1]اعتبارت کند به هر مویی[M2]بازگرداندت به هر رویی
[B][M1]گه سرت را بکار برگیرد[M2]گاه پروانه بر سرت میرد
[B][M1]گه بنام خودت نگار کند[M2]گاهت از ریسمان به دار کند
[B][M1]گاه با شهد هم‌نشین کندت[M2]گاه با شاهدان قرین کندت
[B][M1]گه به بالین مردگان باشی[M2]گاه پیش فسردگان باشی
[B][M1]گاه خندی، ولی ز پنداری[M2]گاه گریی، ولی به صد زاری
[B][M1]گه سرافراز و گاه پست شوی[M2]گاه ناچیز و گاه هست شوی
[B][M1]گاه لافی زنی ز سربازی[M2]گاهت آن زر که هست در بازی
[B][M1]گاه زهرت دهند و گاهی نوش[M2]گه زبان آوری و گه خاموش
[B][M1]گاه اندر تبی و گه در تاب[M2]گاه در بزم و گاه در محراب
[B][M1]چو ببیند که هیچ دم نزنی[M2]وندران سوز و گریه کم نزنی
[B][M1]نخوری هیچ و فیض ریزانی[M2]خود نخفتی و خفته خیزانی
[B][M1]گاه در پرده‌ای چو مستوران[M2]گه برافگنده پرده از دوران
[B][M1]گاه از سوز سینه در ویلی[M2]گه ز خاصان قایم‌اللیلی
[B][M1]سال و مه سودت از زیان باشد[M2]دایمت خرقه در میان باشد
[B][M1]عادتت کمزنی و شب خیزی[M2]روشت بخشش و گهر ریزی
[B][M1]در تو هر نقش را پذیرایی[M2]متشمر به لطف و گیرایی
[B][M1]مؤمنان را به پیشوایی فرد[M2]کافران را به خانه سوزی مرد
[B][M1]سینه پر سوز و هیچ آهی نه[M2]دیده پر گریه و گناهی نه
[B][M1]بشناسد که در روش رستی[M2]نکند در نمودنت سستی
[B][M1]پرده از روی کار برگیرد[M2]دل طریقی دگر ز سر گیرد
[B][M1]از چپ و راست عشق در تازد[M2]خانهٔ عقل را براندازد
[B][M1]بر تو آن علمها وبال شود[M2]عملت جمله پایمال شود
[B][M1]به صفت جوهری دگر گردی[M2]مس نماند، تمام زر گردی
[B][M1]غیرت او بشست و شوی از تو[M2]نهلد در وجود بوی از تو
[B][M1]چون ترا از تویی کند فانی[M2]برساند به نشائت ثانی
[B][M1]جنبش اینجا نماند و رفتار[M2]سخن اینجا نماند و گفتار
[B][M1]نه تو آن حال باز دانی گفت[M2]نزخود آن بیخودی توانی رفت
[B][M1]نه کسی تاب دیدنت دارد[M2]نه کس آوار شنیدنت یارد
[B][M1]هر که روی تو دید، مست شود[M2]وانکه بویت شنید، هست شود
[B][M1]بر زمین بگذری، سما گردد[M2]در مگس بنگری، هما گردد
[B][M1]متصل گردد این اثر در ذات[M2]هم چو تاثیر مهر در ذرات
[B][M1]به خلافت رسی ز یک نظرش[M2]در زمان و زمین و خشک و ترش
[B][M1]عشق زاید ز استقامت تو[M2]علم روحانی از علامت تو
[B][M1]صاحب امر و اختیار شوی[M2]گاه پنهان، گه آشکار شوی
[B][M1]گاه با قهر و سرکشی باشی[M2]گاه با لطف و با خوشی باشی
[B][M1]در تب و تاب عشق و ظلمت و نور[M2]چون که از راستی نگشتی دور
[B][M1]نیستی بخشدت ز تاب رخش[M2]محو گردی در آفتاب رخش
[B][M1]به چنین دوست تحفه جان باید[M2]دل به شکرانه در میان باید
[B][M1]تو ازین عهده گر برون آیی[M2]در نگر تا به شکر چون آیی؟
[B][M1]یار کن شکر با شکیبایی[M2]تا به زینت رسی و زیبایی
[A]
[B][M1]شکر کن، تا شکر مذاق شوی[M2]نام کفران مبر، که عاق شوی
[B][M1]غایت شکر چیست؟ دانستن[M2]حق یک شکر نا توانستن
[B][M1]شکر ما گر رسد به هفت اورنگ[M2]پیش انعام او نیارد سنگ
[B][M1]نعمتش را سپاسداری کن[M2]زو زیادت بخواه و زاری کن
[B][M1]چون به شکر و ثبات میل بود[M2]کامهای دگر طفیل بود
[B][M1]زانکه در شکر اگر نکوشی تو[M2]کم شراب مزید نوشی تو
[B][M1]هم به تن شکر استطاعت کن[M2]هم بدل شکر این بضاعت کن
[B][M1]شکر دل رحمت و خلوص و رضاست[M2]دیدن عجز از آنکه شکر خداست
[B][M1]شکر تن خدمت و تحمل و صبر[M2]کار کردن به اختیار و به جبر
[B][M1]از دل و تن چو شکر گردد راست[M2]به زبان عذر آن بباید خواست
[B][M1]گر ز دانش در قبول زنی[M2]دست در دامن رسول زنی
[B][M1]دیگر آن را لوای شکری هست[M2]خواجه دارد لوای حمد به دست
[B][M1]آنکه شد چشم او به منعم باز[M2]جان او برکشد به حمد آواز
[B][M1]و آنکه از نعمتش گذر نکند[M2]جز به شکرش زبان بدر نکند
[B][M1]خویشتن را متابع او ساز[M2]کو ترا بشنواند این آواز
[B][M1]گر شود خاطرت خطاب شنو[M2]بشنود هر زمان خطابی نو
[B][M1]این خطابت نیاید اندر گوش[M2]تا نبخشی به مصطفی دل و هوش
[B][M1]لهجهٔ او اگر بیابی باز[M2]راه یابی به کار خانهٔ راز
[B][M1]در شناساست این سخن را روی[M2]نشناسی، هر آنچه خواهی گوی
[B][M1]سر به مهرست سر این پاکان[M2]از برای ضمیر دراکان
[B][M1]دیو را نیست تاختن بر گول[M2]که ازو دور نیست چنبر غول
[B][M1]پای دانندگان به بند آرد[M2]سر بیدار در کمند آرد
[B][M1]از دم و دام این نهنگ خلاص[M2]جز به توفیق نیست، یا اخلاص
[B][M1]کوش تا بی‌حضور دل نروی[M2]تا ز کردار خود خجل نروی
[B][M1]اندرین پرده بار دل دارد[M2]پی دل رو، که کار دل دارد
[B][M1]عقل دل را به علم بنگارد[M2]علم جان را بر آسمان آرد
[A]
[B][M1]پیش ازین آدمی و این آدم[M2]دیو بود و فرشته در عالم
[B][M1]چون رسید آدمی ز عالم جود[M2]عزتش را فرشته کرد سجود
[B][M1]با روانش ملک چو خویشی داشت[M2]پیش دیدش که رخ به پیشی داشت
[B][M1]هر چه جمع فرشته و ملکند[M2]از قواهای انجم و فلکند
[B][M1]چون کنند از محل خویش نزول[M2]شکلهای دگر کنند قبول
[B][M1]اصل جنی ز نار بود و هوا[M2]بر فلک زان نرفت و نیست روا
[B][M1]خاک آدم بدید و سجده نبرد[M2]دیدگانش به خاک خواهد مرد
[B][M1]خاک او دیده بود و آتش خود[M2]نور او را یکی ندید از صد
[B][M1]سر او زان قفای لعنت خورد[M2]که قفا را ز روی فرق نکرد
[B][M1]تو به نفس شریف و عقل زکی[M2]از شمار فرشته و ملکی
[B][M1]غضبت آتشست و شهوت باد[M2]وین دو دیو چنین ترا همزاد
[B][M1]عقلت از عالم اله آمد[M2]نفست از بارگاه شاه آمد
[B][M1]دو ملک با تو اینچنین همراه[M2]سوی ایشان نمیکنی تو نگاه
[B][M1]نیست تن را مهار در بینی[M2]جز خرد در دماغ، اگر بینی
[B][M1]عقل بر ناخوشی کشید و خوشی[M2]تا جدا گشت رومی از حبشی
[B][M1]نامهایی کز آسمان آید[M2]همه بر نام عقل و جان آید
[B][M1]جز خرد مرد آن جواب نبود[M2]غیر ازو لایق خطاب نبود
[B][M1]تن درنده است و روح دارنده[M2]عقل مر هر دو را نگارنده
[B][M1]جامهٔ کون را علم عقلست[M2]روح لوح آمد و قلم عقلست
[B][M1]تن و جان را به دست عقل سپار[M2]پای بیگانه در میانه میار
[B][M1]علم نیرو دهد کمالت را[M2]عقل اجابت کند سؤالت را
[B][M1]چون ترا زین جهان گزیری نیست[M2]بهتر از عقل دستگیری نیست
[B][M1]ای به تایید عقل بیننده[M2]آفرین کن بر آفریننده
[B][M1]که تواند ز آب گندیده[M2]آفریدن رخ و لب و دیده؟
[B][M1]قالبت را که هست پردهٔ روح[M2]آلت روح دان و کردهٔ روح
[B][M1]کردهٔ اوست، نازنین ز آنست[M2]از چنان نیست، از چنین ز آنست
[B][M1]روح و چندین فرشته در کارند[M2]تو به خوابی و جمله بیدارند
[B][M1]تا تو بازار خویش تیز کنی[M2]آمد و رفت و خفت و خیز کنی
[B][M1]زان عمل ساعتی نیاسایند[M2]تو بفرسایی و نفرسایند
[B][M1]هر کجا عقل و جان تواند بود[M2]تن کجا در میان تواند بود؟
[B][M1]در عروقی بدین صفت باریک[M2]مخرجی تنگ و مدخلی تاریک
[B][M1]کیست جز جان که کار داند کرد[M2]راز خویش آشکار داند کرد؟
[B][M1]پی جان رو، که کار کن جانست[M2]تن بیچاره بنده فرمانست
[B][M1]چون سپاه تو بار بربندد[M2]عقل راه شمار بربندد
[B][M1]گر مجرد شود فرشتهٔ تو[M2]نرسد آفتی به کشتهٔ تو
[B][M1]عقل شمعست و علم بیداری[M2]نفس خواب و هوس شب تاری
[B][M1]عقل را هم چو دل نداند کس[M2]روح را دل نکو شناسد و بس
[A]
[B][M1]عرش رحمن دلست، اگر دانی[M2]دل باقی، نه این دل فانی
[B][M1]دل باقی محل نور خداست[M2]دل فانی ازین محله جداست
[B][M1]ز آسمان گر بیفتی اندر خاک[M2]به از آن کت بیفگند دل پاک
[B][M1]هر که دل دارد این دلیلش بس[M2]خود رسولست و این رسیلش بس
[B][M1]دل، که سیمرغ را شکار کند[M2]چرخ زالش چگونه خوار کند؟
[B][M1]شاهد دل، که نامش ایمانست[M2]در پس هفت پرده پنهانست
[B][M1]دل ز معنی کند طرب سازی[M2]تو به دستار و سر چه مینازی؟
[B][M1]« لیس فی جبتی» بیان دلست[M2]«لی مع‌اللله وقت» از آن دلست
[B][M1]هم دلست آنکه گفت: سبحانی[M2]جان نیارست گفت، تا دانی
[B][M1]جان که بر پای قید تن دارد[M2]به چه یارای این سخن دارد؟
[B][M1]دل نداری، ز جان چه کار آید؟[M2]جان بیدل چه در شمار آید؟
[B][M1]فیض یزدان ز دل بریده نشد[M2]دل ندیدند و فیض دیده نشد
[B][M1]حالت و حیلت دلند اینها[M2]دل طلب کن، که حاصلند اینها
[B][M1]از تن و جان خود جدایی کن[M2]دل به دست آور و خدایی کن
[B][M1]راه تحقیق را دلیل دلست[M2]آتش عشق را خلیل دلست
[B][M1]با علی عشق و دل چو یاور بود[M2]در چنین فتحها دلاور بود
[B][M1]در خیبر به دست نتوان کند[M2]دل تواند، دل اندرین دل بند
[B][M1]جان چو پروانه گشت شمع دلست[M2]تن پریشان محل جمع دلست
[B][M1]از تنت هر دری به بازاریست[M2]دل شب و روز بر در یاریست
[B][M1]دل بغیر از حضور نپذیرد[M2]بی‌حضورش کنی، فرو میرد
[B][M1]آن دلی کز فلک به تنگ آید[M2]نه عجب کش ز دیو ننگ آید
[B][M1]نقش بر دل مکن، که آبست او[M2]گل ممالش، که آفتابست او
[B][M1]در دلت هر چه جز اله بود[M2]گر فرشته است غول راه بود
[B][M1]دل عارف محل ایمانست[M2]جای اسلام و قالب جانست
[B][M1]گرنه دل مقدمش قبول کند[M2]نور ایمان کجا نزول کند؟
[B][M1]با تو دل را تعلق بکری[M2]با نبی نسبت ابابکری
[B][M1]سر ایمان، که پیچ در پیچست[M2]گر نه تصدیق دل بود هیچست
[A]
[B][M1]عقل را دل گزیده فرزندیست[M2]روح را هم یگانه دلبندیست
[B][M1]نفس نطقی و روح انسانی[M2]دل تست، این رواست گردانی
[B][M1]علت آن دو چیست؟ حضرت هو[M2]سبب این دو دل، ولی دل کو؟
[B][M1]زان دو زاد و ز هر دو آزادست[M2]کو یکی و آن یکیش بر بادست
[B][M1]دل کند ناز و خود چنین باشد[M2]خانه پرورد و نازنین باشد
[B][M1]حافظ راز و محرم پرده است[M2]دل از آن رو، که خانه پرورده است
[B][M1]قلب در قلب لشکر ابوین[M2]صالح البنیتست و مصلح بین
[B][M1]واحد اینست و ثالث و ثانی[M2]تو بدان، آنچنانکه میدانی
[B][M1]همچو ترسا مباش سرگردان[M2]رخ ز ثالث ثلاثه برگردان
[B][M1]روح قدسی مدان به جز دل خود[M2]پدر و مادرش روان و خرد
[B][M1]قلبت از جان و از خرد زادست[M2]باز در قلب هر دو استادست
[B][M1]نفس تا از کژی خلاص نیافت[M2]جای در بارگاه خاص نیافت
[B][M1]در وجود تو بر، صلیب دلست[M2]وندرین باغ عندلیب دلست
[B][M1]دل به طفلی سخن سرای آید[M2]دل چو عیسی بر خدای آید
[B][M1]خر عیسی تنست و دل عیسی[M2]این سخن را مدان به تلبیسی
[B][M1]دل عیسی بر آسمان زد چنگ[M2]خر عیسی به ریسمان آونگ
[B][M1]مریم از آسمان بنگریزد[M2]عیسی از آسمان نپرهیزد
[B][M1]ملکی را بر آسمان هشتند[M2]مریمی را به ریسمان رشتند
[B][M1]اندر آن دل کسی ندارد راه[M2]جز کلام خدای و ذکر اله
[B][M1]وگر این دل رها کنی در حال[M2]گربه او را بدرد از چنگال
[B][M1]این چنین دل به سگ دهی، نخورد[M2]برچنان دل فرشته رشک برد
[B][M1]«بیت لحم» تو نیست گر دانی[M2]بجز این هیکل هیولانی
[B][M1]بر مسیح دل تو «بیت‌اللحم»[M2]لایق آتشست و بابت فحم
[B][M1]معنی دار و صورت بندش[M2]چار طبع مسیح و پیوندش
[B][M1]آنکه بر دار شد مسیح گلست[M2]وآنکه بر آسمان مسیح دلست
[B][M1]تیر سیرش چو بر گشاد آمد[M2]ملکوت سماش یاد آمد
[B][M1]نه بپرورد مریم از پاکی[M2]روح حق در مشیمهٔ خاکی؟
[B][M1]مهر دوشیزگی تمیمهٔ او[M2]مهر تابنده در مشیمهٔ او
[B][M1]هر که بر فرج ازین حصار کند[M2]با ملک دست در کنار کند
[B][M1]فکرتش چون نشد بغیری خرج[M2]نفخ روحش دمیده شد در فرج
[B][M1]تن، کزان آستان فتوح کند[M2]آستینش قبول روح کند
[B][M1]چون نگشت از مقابلی هدفش[M2]قابل نفخ روح شد صدفش
[B][M1]نفس را دل دلیل فرزندی[M2]کرد ثابت به حکم مانندی
[B][M1]نیست جز دل عصای این بنده[M2]که کند خاک مرده را زنده
[B][M1]دهد آنرا که امر حق شد جفت[M2]ز رحم بچه و ز پستان گفت
[B][M1]آب اصلست و فرعها بی‌مر[M2]امر حق نیز را چنین بنگر
[B][M1]نفس او چون که شد به عصمت فاش[M2]صدف روح گشت سرتاپاش
[B][M1]قطره کز حق نزول داند کرد[M2]صدف دل قبول داند کرد
[B][M1]مکن، ای مرده دل، به زجر و به زور[M2]خویشتن را به زندگی در گور
[B][M1]تا دل و حق دل ندانی تو[M2]حکمت این سجل نخوانی تو
[B][M1]نظر دل چو بر کمال بود[M2]عشق خوانند و عشق حال بود
[A]
[B][M1]عشق و دل را یک اختیار بود[M2]عقل و جان را دویی حصار بود
[B][M1]ز آستان عقل پیشتر نرود[M2]عشق خود ز آشیان بدر نرود
[B][M1]بال دل چیست؟ عشق دیوانه[M2]بند جان کیست؟ عقل فرزانه
[B][M1]عشق دیوانه را چو برخوانند[M2]عقل فرزانه را بدر مانند
[B][M1]هر که عاشق نشد تمام نگشت[M2]وانکه در عشق پخت خام نگشت
[B][M1]همره عشق شو، که یار اینست[M2]در پی عشق رو، که کار اینست
[B][M1]عقل ورزی، ز کار سرد شوی[M2]عشق ورز، ای پسر، که مرد شوی
[B][M1]میل صورت به شهوتست و هوس[M2]میل معنی به عشق باشد و بس
[B][M1]عقل شمعست اندرین خانه[M2]مرد در پای عشق پروانه
[B][M1]عشق خواند ترا به عالم محو[M2]عقل گوید ز فقه و منطق و نحو
[B][M1]سینه را عشق چاک داند کرد[M2]نفس را عشق پاک داند کرد
[B][M1]تبش نور کبریا عشقست[M2]آتش خرمن ریا عشقست
[B][M1]عشق برقیست کام سوزنده[M2]وز تمامی تمام سوزنده
[B][M1]عشق را روی در هلاک بود[M2]هر کرا عشق نیست خاک بود
[B][M1]تا ز هستیت شمه‌ای برجاست[M2]نتوان راه عشق رفتن راست
[B][M1]بندهٔ رنج باش و راحت بین[M2]دفتر عشق خوان، فصاحت بین
[B][M1]مرد عاشق ز عشق گویا شد[M2]گل ببین کو ز گل چه بویا شد؟
[B][M1]جدل و بحث لاولن دگرست[M2]ناطق عشق را سخن دگرست
[B][M1]هوس از صورتی گذر نکند[M2]عشق در هر دو شان نظر نکند
[B][M1]عشق را از هوس نمیدانی[M2]لاجرم «بشر» و «هند» میخوانی
[B][M1]عقل جویان بود سکونت را[M2]عشق برهم زند رعونت را
[B][M1]رخ او کس به خود نداند دید[M2]عشق بیخود رخش تواند دید
[B][M1]آسمانها به عشق میگردند[M2]اختران نیز در همین دردند
[B][M1]عشق جام تو و شراب تو بس[M2]عاشقی محنت و عذاب تو بس
[B][M1]گر ازین بوته خالص آید مرد[M2]نرسد دوزخش دو اسبه به گرد
[B][M1]گرمی از عشق جوی، اگر مردی[M2]هر که عاشق نشد، زهی سردی!
[B][M1]عشق روی و ز نخ نمیگویم[M2]با تو از برف و یخ نیمگویم
[B][M1]عشق آن شاهدان بالایی[M2]که کندشان سپهر لالایی
[B][M1]دلبری جوی و پای بندش باش[M2]آتشی بر کن و سپندش باش
[B][M1]خیز و جامی ز دست مادر کش[M2]تا ببینی جمال وقتی خوش
[B][M1]گر چه کوتاه دیدهٔ بامم[M2]دور کن سنگ طعنه از جامم
[B][M1]راه باریک و وقت بیگاهست[M2]رو بگردان، که چاه در راهست
[B][M1]جام ما را مده به بد مستان[M2]ور دهد نیز دست بد، مستان
[B][M1]عشقداری و پای جنبش هست[M2]منشین، دست یارگیر به دست
[B][M1]مرد در راه عشق مرد نشد[M2]تا لگد کوب گرم و سرد نشد
[B][M1]سخن عاشقان به حال بود[M2]نه به آواز و قیل و قال بود
[B][M1]هر چه در خط و در بیان آید[M2]دست بیگانه در میان آید
[B][M1]تو مگو: چون ز دل به دل راهست؟[M2]کانکه دل دارد از دل آگاهست
[B][M1]دل چو نعل اندر آتش اندازد[M2]عرش را در کشاکش اندازد
[B][M1]همت دل کمند عاشق بس[M2]یاد معشوق بند عاشق بس
[B][M1]دیگر، ای مرغ دل، به پرواز آی[M2]در چه اندیشه رفته‌ای، باز آی
[B][M1]سخنی کش به راز باید گفت[M2]چون بهر جای باز شاید گفت؟
[B][M1]چیست گفتن چو اشک داری و آه[M2]قاضی عشق را بس این دو گواه
[B][M1]من و ما تا بچند دشمن و دوست؟[M2]بس ازین بیخودی خود همه اوست
[B][M1]چند گویی که: شیشه بشکستی[M2]کی بود کار جام بی‌مستی؟
[B][M1]جد و جهدی بکار می‌باید[M2]هر کرا وصل یار می‌باید
[B][M1]همه محرومی از نجستن تست[M2]بی‌بری از گزاف رستن تست
[B][M1]عاشق بی‌طلب چه کرد کند؟[M2]مرد باید، که کار مرد کند
[B][M1]درد ما را به مرغ و ماش چکار؟[M2]عاشقان را به نان و آش چکار؟
[B][M1]نظر دل چو بر جمال بود[M2]عشق خوانند و عشق حال بود
[B][M1]تا نخوانی مقالتی در عشق[M2]نکنی وجد و حالتی در عشق
[A]
[B][M1]عاشقی کو سخن باو شنود[M2]هر چه وارد شود نکو شنود
[B][M1]آن زمانت رسد سراندازی[M2]کانچه داری جزو براندازی
[B][M1]دف چه باید؟ که زخم پنجه خورد[M2]نی ز دست و ز دم شکنجه خورد
[B][M1]تا تو در چرخ وای وای زنی[M2]همچو مصروع دست و پای زنی
[B][M1]لب آن از دمیدن آبله کرد[M2]کف این از کفیدنش گله کرد
[B][M1]تو اگر واصلی وسیلت چیست؟[M2]و گرت حالتیست حیلت چیست؟
[B][M1]سهل وجدی و حالتی باشد[M2]که بسازی و آلتی باشد
[B][M1]این تفاوت ز بهر خام بود[M2]پخته را یک نفس تمام بود
[B][M1]چه تواند چونی تهی مغزی؟[M2]صفت صورت چنان نغزی
[B][M1]صفت او زبان حال کند[M2]چه بود ناله‌ای که نال کند؟
[B][M1]زود بر خود چو دف بدری پوست[M2]گر تجلی کند حقیقت دوست
[B][M1]شتر مست را علف چه بود؟[M2]عاشق چنگ و نای و دف چه بود؟
[B][M1]لایزالیست حالت ایشان[M2]بیمقالی مقالت ایشان
[B][M1]داده در سر و در ملا دل و هوش[M2]به زبانی ز بی‌زبانی گوش
[B][M1]بوی بادی که آن ز نجد آید[M2]سنگ اگر بشنود به وجد آید
[B][M1]دوست بی‌ترجمان سخن گوید[M2]لب او بی‌زبان سخن گوید
[B][M1]ز لبش گر سخن نیوش آیی[M2]بی‌سخن تا ابد به جوش آیی
[B][M1]دف قوال را دریدی تو[M2]ز چه برمیجهی؟ چه دیدی تو؟
[B][M1]با چنین آش و شربت و بریان[M2]چیست آن چشم خیرهٔ گریان؟
[B][M1]خود نپرسی که از چه مالست این؟[M2]از حرامست یا حلالست این؟
[B][M1]چشم بر هم نهی، فرو مالی[M2]بر هوا میجهی و مینالی
[B][M1]شمع و قندیل و نای و دف باید[M2]لوت و بریان چهار صف باید
[B][M1]بر نهالی نهاده بالش را[M2]تا تو یاد آوری جمالش را
[B][M1]زین سماعت چه چیز نظم شود؟[M2]بجزین لوتها که هضم شود؟
[B][M1]اینکه در شعر میگرایی گوش[M2]مدتی بر سماع قرآن کوش
[B][M1]تا ز هر نکته بشنوی رازی[M2]که به جز آز ما مورز آزی
[B][M1]سخن پخته جوی و گوشش کن[M2]نفس ار خام زد خموشش کن
[B][M1]میوهٔ پخته خور، که بیرنجست[M2]میوهٔ خام اصل قولنجست
[B][M1]نفس عاشقان بسوز بود[M2]وین دگرها چو شمع روز بود
[B][M1]سخنی کان ز اهل درد آید[M2]همچو جان در ضمیر مرد آید
[B][M1]پی به تحقیق ذات نابرده[M2]ره به اسم و صفات نابرده
[B][M1]آنچه تقدیس را شعار بود[M2]و آنچه تنزیه را بکار بود
[B][M1]حق الهام را ندانسته[M2]دفع وسواس نا توانسته
[B][M1]ضبط ناکرده پیش دل به درست[M2]تا بانجام کار خود ز نخست
[B][M1]کی میسر شود ز عالم مجد[M2]که درآید سر مرید به وجد؟
[B][M1]این سماعی، که عرف و عاداتست[M2]پیش ما مانع سعاداتست
[B][M1]تا نمیری ز حرص و شهوت و آز[M2]نشود گوش آن سماعت باز
[B][M1]قوت دل را ز تن چو عور کند[M2]به سماع چنان چه شور کند؟
[B][M1]روح چون در جمال حق پیوست[M2]جنبش پای چون بماند و دست؟
[B][M1]در بدایت سماع بد نبود[M2]در نهایت سماع خود نبود
[B][M1]آن که از جام وصل مست شود[M2]کی به جنبش دراز دست شود؟
[B][M1]پیش جمعی که این سماع رواست[M2]مینماید که بر سبیل دواست
[B][M1]زانکه طالب پس از ریاضت سخت[M2]که برون آورد ز خلوت رخت
[B][M1]آن وقایع که بود کم باشد[M2]جانش از فقد آن دژم باشد
[B][M1]هم زادمان ذکر خسته بود[M2]هم ز حرمان خود شکسته بود
[B][M1]منقبض گردد از تغیر حال[M2]رنج بیند ز وحشت و ز ملال
[B][M1]اگرش رای شیخ فرماید[M2]که: سماع سخن کند، شاید
[B][M1]تا از آن واردات یاد کند[M2]دل خود زان حضور شاد کند
[B][M1]تو که سودای زلف داری و خال[M2]زین سماعت چه وجد باشد و حال
[B][M1]ز سماع آنکه این خبر دارند[M2]هر یکی مشربی دگر دارند
[B][M1]جنبش آنکه این خبر دارند[M2]هر یکی مشربی دگر دارند
[B][M1]جنبش آنکه نفس او ملکیست[M2]چرخ باشد، که جنبش فلکیست
[B][M1]میل بالاست نقش بر بستن[M2]زین جهان و جهانیان رستن
[B][M1]در چنان بیخودی سرافشانی[M2]نفی غیر خداست، تا دانی
[B][M1]هیات نفس تا کدام بود؟[M2]جنبش شخص از آن مقام بود
[B][M1]لا ابالی نظر به این نکند[M2]سر این حال را یقین نکند
[B][M1]هر کجا نغمه‌ایست یا سازی[M2]بم و زیر و دف و خوش آوازی
[B][M1]خانهٔ خوب و مردم از هر دست[M2]زاهد و رند و پیر و کودک و مست
[B][M1]زن و نظاره‌ای پر از در و بام[M2]پیش ایشان سماع دارد نام
[B][M1]گر چه اینجا همه سراندازیست[M2]حال درویش حد اینبازیست
[B][M1]زانکه هست این روش زنان را نیز[M2]بر سر کوچه کودکان را نیز
[B][M1]مپسند این سماع در دانش[M2]بی‌زمان و مکان و اخوانش
[B][M1]عارفی راست این سماع حلال[M2]که بود واقف از حقیقت حال
[A]
[B][M1]از در معرفت مگردان روی[M2]کام جویی، به شهر عرفان پوی
[B][M1]کندرین گرد شهسوارانند[M2]علم او را خزانه دارانند
[B][M1]به امانت ز حق پیام رسان[M2]سخن او به خاص و عام رسان
[B][M1]لطف حق درج در شمایلشان[M2]حرز و تعویذ حق حمایلشان
[B][M1]نفسی جز به یاد حق نزنند[M2]جز به فرمان حق نطق نزنند
[B][M1]عون عصمت حصارشان گشته[M2]روح و رحمت نثارشان گشته
[B][M1]گر درآید به یادشان جز دوست[M2]بدرانند یاد خود را پوست
[B][M1]جز رخ او بهر چه در نگرند[M2]گر چه طاعت بود، گنه شمرند
[B][M1]به ادب گشته مستقیم احوال[M2]دیده ور گشته در طریق کمال
[B][M1]پشت بر کار این جهان کرده[M2]آن جهان سود و این زیان کرده
[B][M1]برده خود را به گوشه‌ای بی‌برگ[M2]روح تسلیم کرده پیش از مرگ
[B][M1]عشق آن دلستان به قوت درد[M2]اشکشان سرخ کرده، رخشان زرد
[B][M1]دیده بر مرصد بشارت او[M2]گوش بر رمز و بر اشارت او
[B][M1]گفته تکبیرسست پیوندی[M2]بر جهان و بر آرزومندی
[B][M1]در صفتهای او نظر کرده[M2]ز انجم و آسمان گذر کرده
[B][M1]در خرابی بود عمارتشان[M2]وز سر نیستی امارتشان
[B][M1]رخ پر از گرد و موی آشفته[M2]ترک دنیا و آخرت گفته
[B][M1]حنظل از دست دوست باز خورند[M2]ور تو شکر دهی به ناز خورند
[B][M1]نه تبسم به جاه و مال کنند[M2]نه نشاط از نظام حال کنند
[B][M1]بی‌نشان در نشست و خاست همه[M2]از کژی دور و گشته راست همه
[B][M1]بر نپیچند رخ ز شارع شرع[M2]گوش دارند اصل او با فرع
[B][M1]هر چه‌شان دور دارد از در دوست[M2]گر بهشتست، خاک بر سر اوست
[B][M1]نظر از منزلی بلند کنند[M2]ناپسند جهان پسند کنند
[B][M1]چون کسی اندرین اصول رسد[M2]زود در پایهٔ وصول رسد
[B][M1]جام انس و لقاش نوشانند[M2]خلعت اصطفاش پوشانند
[B][M1]تا شود در حضور و غیبت او[M2]همه دلها ملا ز هیبت او
[B][M1]یکدم از کار حق نپردازد[M2]چشم بر کار خود بیندازد
[B][M1]از فلک هر چه میرسد به ظهور[M2]بر دل او کند نخست عبور
[B][M1]بگشاید ز فیض حاصل او[M2]چشمهٔ علم غیب بر دل او
[B][M1]هر چه از فیض او براندوزد[M2]به دگر طالبان در آموزد
[B][M1]گر سخن سخت گوید و گر سست[M2]به خدا گوید آنچه گوید رست
[B][M1]هر کسی را که یافت قابل آن[M2]زودش آورد در مقابل آن
[B][M1]مرد کو هر مقام را دانست[M2]وارد خاص و عام را دانست
[B][M1]راه را جبرییل داند شد[M2]راهرو را دلیل داند شد
[B][M1]هر چه داند در آن ارادت حق[M2]باز گوید هم از افادت حق
[B][M1]گر چه دانست، لاف بس نزند[M2]بی‌اجازت دلش نفس نزند
[B][M1]گاه پیدا کند خدای او را[M2]تا بدانند اهل رای او را
[B][M1]گه بپوشد ز دیگرانش رخ[M2]تا نبینند منکرانش رخ
[B][M1]به خودش هر دم انتباه کند[M2]نهلد کش ریا تباه کند
[B][M1]زانکه شرک از ریا پدید آید[M2]در هر فتنه را کلید آید
[B][M1]چون شود نفس او ز شرک تهی[M2]رخ نهد کار نفس او به بهی
[B][M1]سر او چون تمام نور شود[M2]مورد و مصدر امور شود
[B][M1]نور گیرد دلش به مایهٔ ذکر[M2]پرورشها کند به دایهٔ ذکر
[B][M1]دل چو چندی درین مجاهده شد[M2]نظرش لایق مشاهده شد
[B][M1]در تجلی به نور غرق شود[M2]فرق او پای و پای فرق شود
[B][M1]صفت او ازو فرو شویند[M2]ز صفاتی دگر سخن گویند
[B][M1]بر دلش داوری گذر نکند[M2]جز به روی یکی نظر نکند
[B][M1]تا به جایی رسد که خود نبود[M2]نقش نیک و نشان بد نبود
[B][M1]جز دوام حضور نشناسد[M2]غیر از اشراق نور نشناسد
[B][M1]در نهایت رسد بدایت او[M2]پر شود عالم از هدایت او
[B][M1]شقه‌های غطا براندازد[M2]تحفه‌های عطا در اندازد
[B][M1]بلکه خود هر دو سر شوند یکی[M2]بنماند دگر غبار شکی
[B][M1]چون دویی دور شد ز دیده و گوش[M2]نیست ببیننده بهتر از خاموش
[B][M1]مرد را جمله دل چو دیده شود[M2]قیل و قال از کجا شنیده شود؟
[B][M1]پردلانی که این حقایق را[M2]باز دیدند و این دقایق را
[B][M1]پشت بر کار این جهان کردند[M2]آن جهان سود و این زیان کردند
[B][M1]آنکه بر خویشتن کشید قلم[M2]نکشد بار بوق و طبل و علم
[B][M1]جان ایزدپرست را به ضمیر[M2]نگذرد یاد پادشاه و امیر
[B][M1]هر که با کردگار کاری داشت[M2]در دل خویش غیر او نگذاشت
[B][M1]از کلیم آنکه او بپرهیزد[M2]به گلیم تو کی فرو خیزد؟
[B][M1]گفته: «هذا فراق یا موسی»[M2]چون رود در جوال با موسی؟
[B][M1]نظری زین بلندبینان بس[M2]چه نظر؟ کالتفات اینان بس
[B][M1]هر چه داری به راهشان انداز[M2]خویش را در پناهشان انداز
[B][M1]پیش اینان به جز نیاز مبر[M2]شوخی و امتحان و آز مبر
[B][M1]بنده نامان پادشاه اینند[M2]تاج بخشان بی‌کلاه اینند
[B][M1]جام ایشان به سفله مست مده[M2]دامن حبشان ز دست مده
[B][M1]جان عارف به قرب اوست غنی[M2]چکند یاد این جهان دنی؟
[B][M1]چون نباشد ز جام عزت مست[M2]خنجر قربتی چنان در دست
[B][M1]صاحب تخت و مالک تاجست[M2]به لباس دگر چه محتاجست؟
[B][M1]هر که با این صفت نگردد جفت[M2]او به خلوت نرفت و ذکر نگفت
[B][M1]سر توحید ازین گروه شنو[M2]ورنه سرگشته در بدر میرو
[A]
[B][M1]بینش اوست غایت عرفان[M2]دانش او سرایت عرفان
[B][M1]نرسد کس به کنه معرفتش[M2]مگر از باز جستن صفتش
[B][M1]احدیت نشان ذاتش دان[M2]صمدیت در صفاتش دان
[B][M1]احدست او نه از طریق شمار[M2]صمدست او ولی ندارد یار
[B][M1]صفت از ذات دور نتوان کرد[M2]شرح این جز به نور نتوان کرد
[B][M1]او ازین، این ازو جدا نبود[M2]گر نباشد چنین خدا نبود
[B][M1]ذات او از صفت بدر دیدن[M2]کی توانی به چشم سر دیدن؟
[B][M1]صفتش را به دل نشاید یافت[M2]در صفاتش خلل نشاید یافت
[B][M1]در صفاتش چو از صفا نگری[M2]هر چه بود او بود چو وانگری
[B][M1]دوربینان رخش چنین دیدند[M2]به صفت در شدند و این دیدند
[B][M1]هر کرا هست بویی از صفتش[M2]بپرستند اهل معرفتش
[B][M1]از برای صفات او باشد[M2]بر در هر که گفتگو باشد
[B][M1]صفت اوست جان و مردم جسم[M2]صفت اوست گنج و خلق طلسم
[B][M1]ذات ما را صفات اوست حیات[M2]چون حیات صفات خلق از ذات
[B][M1]هر که او زین صفات عور شود[M2]همچو چشمی بود که کور شود
[B][M1]هر کجا قدرتست قادر هست[M2]بی‌شرابی کجا توان شد مست؟
[B][M1]هر کجا حسن بیش، غوغا بیش[M2]چون بدین جا رسی مرو زین پیش
[B][M1]عالمی زان جمال شیدا گشت[M2]که نه پوشیده شد، نه پیدا گشت
[B][M1]گشت ظاهر که دل درو بندی[M2]ماند باطن که در نپیوندی
[B][M1]دل به تحقیق حال او نرسد[M2]جان به کنه جلال او نرسد
[B][M1]ذات او جز به نام نتوان دید[M2]صفتش را تمام نتوان دید
[B][M1]گر چه با او به جان همی کوشند[M2]بیشتر در گمان همی کوشند
[B][M1]صفت و ذات او قدیمانند[M2]نه صفت را نه، ذات را، مانند
[B][M1]همه گیتی به ذات او قایم[M2]ذات او با صفات او دایم
[B][M1]صفتش در هزار و یک پردست[M2]وز حساب آن هزار و یک فردست
[B][M1]سالها زحمتست و کار ترا[M2]تا یکی گردد آن هزار ترا
[B][M1]دانش ذات جز بدو نتوان[M2]وان به تقلید و گفتگو نتوان
[B][M1]صفتش را به فکر داند مرد[M2]وندرین باب فکر باید کرد
[B][M1]با قدم چون حدث ندیم شود[M2]کی حدث پردهٔ قدیم شود؟
[B][M1]ذات را غیر چون بپوشاند؟[M2]دیگ را آب چون بجوشاند؟
[B][M1]نور خورشید از آنکه شد چیره[M2]دیدنش دیده را کند خیره
[B][M1]جستجویش به کو و کی نکنند[M2]بکش این پای تات پی نکنند
[B][M1]احدست او نه از طریق عدد[M2]احدی فارغ از تکلف حد
[B][M1]عقل و ادراک آفریدهٔ اوست[M2]دیدن عقل هم به دیدهٔ اوست
[B][M1]نتوان دیدنش به آلت چشم[M2]نیست بر دیدنش حوالت چشم
[B][M1]نور چون گردد از نهایت فرد[M2]بکماهیش ضبط نتوان کرد
[B][M1]حال آن نور و دیدهٔ اوباش[M2]آفتابست و دیدهٔ خفاش
[B][M1]نی، چه گفتم؟ چه جای این سازست؟[M2]دوست پیدا و دیده‌ها بازست
[B][M1]در تو و دیدن تو خیری نیست[M2]ورنه در کاینات غیری نیست
[B][M1]نیست، گر نیک بنگری، حالی[M2]در جهان ذره‌ای ازو خالی
[B][M1]سخن عشق کم خریدارست[M2]ورنه معشوق بس پدیدارست
[B][M1]حاصل این حروف و دمدمه اوست[M2]همه محتاج او و خود همه اوست
[B][M1]تا ز توحید او نگردی مست[M2]ندهد رتبت وصولت دست
[B][M1]زمره‌ای کین اصول میدانند[M2]این نظرها وصول میخوانند
[B][M1]ورنه مخلوق چون خدا گردد؟[M2]بجزین مایه کاشنا گردد
[B][M1]نور او قاهرست و سوزنده[M2]زو دگر نورها فروزنده
[B][M1]آتشی کش تو بر فروخته‌ای[M2]وندرو خشک و تر بسوخته‌ای
[B][M1]چونکه از نور داشت قوت و هنگ[M2]کرد با خویش جمله را یکرنگ
[B][M1]تا تو همرنگ آن پری نشوی[M2]از هلاک و فنا بری نشوی
[B][M1]زر خالص چو رنگ نوری داشت[M2]تن او از هلاک دوری داشت
[A]
[B][M1]نور با جان اگر چه همرنگست[M2]با تنش نیز صحبتی تنگست
[B][M1]سوی این روشنی همی پویند[M2]این زیارت که خلق میگویند
[B][M1]گر ازین نور اثر ندیدی عام[M2]استخوان را چگونه بردی نام؟
[B][M1]تن پاک ار ز جان جدا باشد[M2]نه که بی‌رحمت خدا باشد
[B][M1]نافه از مشک اگر تهی سازند[M2]بوی خوش چون دهد نیندازند
[B][M1]گل که با گل نشست خویشی یافت[M2]بر سر آمد که قدر و بیشی یافت
[B][M1]صدف آخر نه هم ز صحبت در[M2]گشت غزاز رنگ چهرهٔ غر؟
[B][M1]مسجدی کندرو نماز کنند[M2]درش از احترام باز کنند
[B][M1]قالبی از سر نیاز و یقین[M2]سالها سر نهاده بر خط دین
[B][M1]عقل را کرده بنده فرمانی[M2]با دل و جان درست پیمانی
[B][M1]گر چه از دیده‌ها نهان گردد[M2]خاک او قبلهٔ جهان گردد
[B][M1]روح او حاضرست و داننده[M2]کام هر کس بدو رساننده
[B][M1]تو که در حق مرده این گویی[M2]زندگان را چرا نمیجویی؟
[B][M1]به مقامات عارفان کن کار[M2]به کرامات واصلان اقرار
[A]
[B][M1]قوت نفس را مقاماتست[M2]سر آن معجز و کراماتست
[B][M1]نفس چندانکه هست بالاتر[M2]در کرامات و کشف والاتر
[B][M1]از کدورت دلت چو گردد دور[M2]رختت از ظلمت آورند به نور
[B][M1]غیب دان جز به نور نتوان شد[M2]وقت بین بیحضور نتوان شد
[B][M1]دل در آن نور چون مقیم شود[M2]حرکات تو مستقیم شود
[B][M1]باشدت حکم بر وجود و عدم[M2]لیک بیحکم بر نیاری دم
[B][M1]خواهشت چون برای او باشد[M2]تو نباشی، رضای او باشد
[B][M1]تا نگیری صفات روحانی[M2]تا نگردی ز پا و سر فانی
[B][M1]قربت خود کجا دهد شاهت؟[M2]به ولایت کجا بود راهت؟
[B][M1]به محبت چو مبتلا باشی[M2]گاه و بیگاه در بلا باشی
[B][M1]بی‌ولایت ز خوف نتوان رست[M2]تا ولی نیستی تو خوفی هست
[B][M1]به ولایت چو دل ستوده شود[M2]در هیبت برو گشوده شود
[B][M1]چون رسی در مقام محبوبی[M2]زو نبیند دل تو جز خوبی
[B][M1]صورتت صورت فرشته شود[M2]زیر پایت زمین نوشته شود
[B][M1]بر سر آبها روان گردی[M2]غیب گویی و غیبدان گردی
[B][M1]از نظرها نهان توانی شد[M2]مقتدای جهان توانی شد
[B][M1]نگذارد ز لطف صانع تو[M2]که شود هیچ چیز مانع تو
[B][M1]تو مسلم شوی به سلطانی[M2]گه نوازی و گاه رنجانی
[B][M1]آوری اسب قربت اندر زین[M2]به اجابت شود دعات قرین
[A]
[B][M1]گر دعا جمله مستجاب شدی[M2]هر دمی عالمی خراب شدی
[B][M1]تو دعا را اگر ندانی روز[M2]نشوی بر مراد خود پیروز
[B][M1]تا نیابد دل تو راه به غیب[M2]دست حاجت برون می‌آر از جیب
[B][M1]غیب‌دان جز به نور نتوان شد[M2]وقت بین بی‌حضور نتوان شد
[B][M1]گر دلت حاضر و تنت نوریست[M2]هر چه خواهی بخواه، دستوریست
[B][M1]نفس مستجاب آنکس راست[M2]کز خدا جز خدا نجست و نخواست
[B][M1]تو به خود نزد او ندانی شد[M2]تا نخواند کجا توانی شد؟
[B][M1]اوست نزدیک ورنه دوری تو[M2]حاضر او بس، که بیحضوری تو
[B][M1]گر نه راه تقرب او رفتی[M2]با تو «انی قریب» کی گفتی؟
[B][M1]چون در آن قرب محو گردی تو[M2]صورت خویش در نوردی تو
[B][M1]دگرت لذت از جهان نبود[M2]از توسر ازل نهان نبود
[B][M1]به محبت رسی از آن قربت[M2]برهی از مشقت غربت
[B][M1]او ترا سمع و او بصر گردد[M2]او ترا راه و راهبر گردد
[B][M1]او ترا دست گردد و او تیغ[M2]هر چه خواهی نباشد از تو دریغ
[B][M1]نفس او با تو همخطاب شود[M2]سخنت جمله مستجاب شود
[B][M1]غیب را با دلت خطابی هست[M2]زان نظرهات فتح بابی هست
[B][M1]لیک هم آفتیست در هوشت[M2]که نرفت آن خطاب در گوشت
[B][M1]تیر چون از کمان سست آید[M2]از کجا بر هدف درست آید؟
[B][M1]تو که بازوی بیگناهت نیست[M2]سپری جز عطای شاهت نیست
[B][M1]تا عصای تو اژدها نشود[M2]به دعای تو کس رها نشود
[B][M1]چون نه‌ای واقف از دعای بشر[M2]میبری در دعای باران خر
[B][M1]پیش ایزد ببین قبولت هست؟[M2]پس برآور به سوی بالا دست
[B][M1]هر چه در خط عالم اویند[M2]همه تسبیح او همی گویند
[B][M1]هر کسی را به قدر پایهٔ خویش[M2]هست حدی که نگذرد زان بیش
[B][M1]کس به تسبیح او نیابد راه[M2]مگر از لهجهٔ کلام‌الله
[B][M1]هر زبان، گر چه گفتگو داند[M2]حق تسبیح او هم او داند
[B][M1]اندرین نکته چون نکردی سیر[M2]نبری ره به سر منطق طیر
[B][M1]هر کرا از درش سؤالی هست[M2]هر یکی را زبان حالی هست
[B][M1]ورد رنجور چیست؟ «یا شافی»[M2]وان بیچاره؟ « انه کافی »
[B][M1]مرغ یا ز آب و دانه گوید راز[M2]یا ز پیکان و سنگ و چنگل باز
[B][M1]مور از آسیب سیل و آفت سم[M2]طلب ارزن و جو و گندم
[B][M1]گر ازین در بود عبارت تو[M2]کس نپیچد سر از اشارت تو
[B][M1]در جهان اسم اعظم او داند[M2]و آن بود کوت بر زبان راند
[B][M1]هر که با نامش آشنا گردید[M2]حاجتش سربسر روا گردید
[B][M1]تا نگویی سخن مناسب حال[M2]نشود هیچ مستجاب سؤال
[B][M1]هر چه خواهی به قدر حاجت خواه[M2]تا بدان در دهند بازت راه
[B][M1]چو فزونت دهند ز آن تو نیست[M2]هم نکوتر، کزان زیان تو نیست
[B][M1]تو که زر داری و درم خواهی[M2]پر تمنا کنی، نه کم خواهی
[B][M1]دو بسازی سرای و بس نکنی[M2]تا بچار دگر هوس نکنی
[B][M1]گر بلندت کند نیایی زیر[M2]ور فزونت دهد نگردی سیر
[B][M1]چون به حاجت چنین سرایی تو[M2]بهلد تا همی درایی تو
[B][M1]حال آن طفل و حالت تو یکیست[M2]در بزرگی و خردی ارچه شکیست
[B][M1]کانگبینش دهی شکر خواهد[M2]ور چه شیرین کنی دگر خواهد
[B][M1]چون ز حد بگذرد فغان و خروش[M2]بر دهانش زنی شود خاموش
[B][M1]این حسابت کجا شود روزی؟[M2]چون ز داننده‌ای نیاموزی
[A]
[B][M1]اول استاد، پس گهر سفتن[M2]تا نباید به درد سر خفتن
[B][M1]مرد را کاوستاد یار شود[M2]زود باشد که مرد کار شود
[B][M1]در عزش به رخ فراز کند[M2]چشم او را به نور باز کند
[B][M1]بیضه وارش به زیر بال کشد[M2]بر سرش سایهٔ کمال کشد
[B][M1]میکند کم ز قدر قوت بدن[M2]قوت روح میدهد به سخن
[B][M1]نهلد در حجاب ذاتش را[M2]نه به دست خلل صفاتش را
[B][M1]به روش دل قویش گرداند[M2]تا چو خود معنویش گرداند
[B][M1]شب و روزش چنین به اصل و به فرع[M2]پرورش میکند به مایهٔ شرع
[B][M1]نبرد زو نظر به سر و به جهر[M2]هر دمش میدهد ز معنی بهر
[B][M1]در ترقیش پایه بر پایه[M2]میرساند به نور از سایه
[B][M1]چون ازین رنجها شود بهتر[M2]به دگر گنجها شود رهبر
[B][M1]به لباسی دگر بر آید مرد[M2]به وجودی دگر بزاید مرد
[B][M1]جسم را کرده از ریاضت صلب[M2]روح را کرده مطمن‌القلب
[B][M1]بر سر نفس او به سرحد صدق[M2]متمکن شود به مقعد صدق
[B][M1]این بود راضی، آن بود مرضی[M2]برهد شیخ از آن گران قرضی
[B][M1]حد و مد و تعرف این باشد[M2]رسم رشد و تصرف این باشد
[B][M1]کودک نفس را ز رنج هوا[M2]نکند جز چنین طبیب دوا
[B][M1]گر چنین رهبری شود یارت[M2]زین منازل برون برد بارت
[B][M1]هر چه در جسم درد و داغ شود[M2]روح را روغن چراغ شود
[B][M1]جز به سعی تن و به تقوی دل[M2]کی رسد طالب اندرین منزل؟
[B][M1]گر به این حال نفس گردد هست[M2]یا دهد رتبتی چنینش دست
[B][M1]این بود سر نشانهٔ ثانیش[M2]که تو تولید مثل میخوانیش
[B][M1]اندرین دور ازین وجودی پاک[M2]نتوان یافتن مگر در خاک
[A]
[B][M1]همه روی زمین نفاق گرفت[M2]مردمی ترک اتفاق گرفت
[B][M1]از حقیقت به دست کوری چند[M2]مصحفی ماند و کهنه گوری چند
[B][M1]کور با کس سخن نمیگوید[M2]سر قرآن کسی نمی‌جوید
[B][M1]روح قرآن بر آسمان بردند[M2]نقد تحقیق ازین میان بردند
[B][M1]روز بد را علامت این باشد[M2]پیش نیکان قیامت این باشد
[B][M1]در جهان نیست صاحب دردی[M2]بی‌ریا دم نمیزند مردی
[B][M1]شرع را یک تن خلف بنماند[M2]روش و سیرت سلف بنماند
[B][M1]روی گیتی پر از صلف شد و لاف[M2]همه زرقست و شید قاف به قاف
[B][M1]اهل زرق و نقاق هم پشتند[M2]صادقان را به خون دل کشتند
[B][M1]راستی را نشانه نیست پدید[M2]راستی در زمانه نیست پدید
[B][M1]مرد معنی ازین میان دورست[M2]به حجاب خمول مستورست
[B][M1]چشم اخلاص و صدق خفته بماند[M2]چهرهٔ مردمی نهفته بماند
[B][M1]بی‌خطر نیست کار سیر امروز[M2]دیده ور شو که نیست خیر امروز
[B][M1]اهل مکر و حیل بکوشیدند[M2]به ریا روی دین بپوشیدند
[B][M1]سخن صدق سر بلاف آورد[M2]دین چو سیمرغ رو به قاف آورد
[B][M1]طالبی، چشم و گوش باش، ای دل[M2]با چنینها بهوش باش، ای دل
[B][M1]که بسی دام و دانه در راهست[M2]گذرت جمله بر سر چاهست
[B][M1]چو نهنگند باز کرده دهان[M2]همه در نیل غرق و گشته نهان
[B][M1]تا نهنگت به کام در نکشد[M2]دست غولت به دام در نکشد
[B][M1]پیر شیاد دانه پاشیده[M2]گرد او چند ناتراشیده
[B][M1]ریش را شانه کرده، پره زده[M2]سرکه بر روی نان و تره زده
[B][M1]پنج شش جا نهاده حلقهٔ ذکر[M2]سر خود را فرو کشیده به فکر
[B][M1]تا که می‌آورد ز در خوانی؟[M2]یا که سازد برنج و بریانی؟
[B][M1]سخنی از درون بدر نکند[M2]کش تخلص به نام زر نکند
[B][M1]کم بری زر، ز زرق نپذیرد[M2]پر بری، زود در بغل گیرد
[B][M1]گر چه گوید که: هیچ نستانم[M2]ندهد باز اگر دهی، دانم
[B][M1]دل آنرا که درد این کارست[M2]جستجوی دلیل ناچارست
[B][M1]زنده‌ای کو؟ که بنده باشیمش[M2]سر به فرمان فگنده باشیمش
[B][M1]چند ازین هایهوی بی‌دردان؟[M2]زنگ مردی و بوی نامردان؟
[B][M1]همچو گردون کبود جامه شده[M2]صید را گرگ این تهامه شده
[B][M1]از برون خرقه‌های صابونی[M2]وز درون صدهزار مابونی
[B][M1]چون بیابند نو ارادت را[M2]کار بندند عرف و عادت را
[B][M1]جامهٔ زرق و شید زرد کنند[M2]بر دلش حب مال سرد کنند
[B][M1]ببرندش به دعوتی دو سه گرم[M2]تا در افتد زنان خلق به شرم
[B][M1]پس به رمزش درآورند از خواب[M2]کای پسر، وقت میرود، دریاب
[B][M1]گر مریدی کجاست سفرهٔ آش؟[M2]ور نداری درین میانه مباش
[B][M1]دردمند از دم عزیمت خوان[M2]که: دم نقد را غنیمت دان
[B][M1]به فریب وخیم و دانهٔ خام[M2]ساده دارا درافگنند به دام
[B][M1]از میانشان برون رود درویش[M2]ناخن اندر قفا و سر در پیش
[B][M1]روی در روی ننگ و نام کند[M2]از در و کوچه اقچه وام کند
[B][M1]درمی چند را بلاو دهد[M2]پیر و همخرقه را پلاو دهد
[B][M1]ببرد شیخ را به مهمانی[M2]با مریدان سخت پیشانی
[B][M1]صوفیان سفره را فراز کشند[M2]آستین از دو دست باز کشند
[B][M1]همه در هم خورند کین فرضست[M2]خود نگویند کز کجا قرضست؟
[B][M1]کودکان ناشتا، پدر مدیون[M2]مخور این نان و آش، خون خور خون
[B][M1]فقر بیرون ز ازرقست و کبود[M2]نام آتش چرا نهی بردود؟
[B][M1]حقه خالی و بوالعجب عورست[M2]جرم او نیست، دیده‌ها کورست
[B][M1]شب کس را کجا کند چون روز؟[M2]پیر محراب کوب منبر سوز
[B][M1]شیخ باید که سیم و زر سوزد[M2]تا ازو دیگری نیاموزد
[B][M1]گر ندانی تو این درم سوزی[M2]زان بهشتی چرانیاموزی؟
[B][M1]کو به عمری چنین کتابی ساخت[M2]پس به پیلی درم یخ آبی ساخت
[B][M1]بنگر پیل مات درویشان[M2]شاه را طرح دادن ایشان
[B][M1]شیخ ما آنچنان بزرگانند[M2]نه چنین روبهان و گرگانند
[B][M1]متصرف شدی، شکاری کن[M2]قلعه‌ای برگشای و کاری کن
[B][M1]تو کت این گاوهای پروارند[M2]لاغران را مکش، که مردارند
[B][M1]ایکه اندر فریب ایشانی[M2]در فریب تواند، تا دانی
[B][M1]گر دهندت به دست بر بوسه[M2]کاه پیشت نهند و سنبوسه
[B][M1]گه به باغ و به خانه خوانندت[M2]گاه پیش ملک دوانندت
[B][M1]خواجه رنجور شد، عیادت کن[M2]به شود، حرمتش زیادت کن
[B][M1]آن نیامد ببین که: حالش چیست[M2]وین درآمد، نگر سالش چیست؟
[B][M1]دست بگذار تاش می‌بوسند[M2]تن بهل، تا درو همی دوسند
[B][M1]شعر خوانند، تا تو شور کنی[M2]مدح گویند، تا غرور کنی
[B][M1]گر نیایی به رقص، سرد شوند[M2]ور برقصی، به عیب مرد شوند
[B][M1]این یکی از سفر رسید، ببین[M2]وان سفر میکند، چنین منشین
[B][M1]نروی از در تو باز استند[M2]بروی جمله در مجاز استند
[B][M1]با رفیقانت ار به مهمانی[M2]ببرد دوستی به پنهانی
[B][M1]زان میان گر بود مریدی کم[M2]« فقنا ربنا» زکین شکم
[B][M1]تو چو اشتر مهارشان داده[M2]تن خود را به کارشان داده
[B][M1]روز و شب چون درین بلا باشی[M2]کی توانی که با خدا باشی؟
[B][M1]خاص خودشان مکن که عامند این[M2]دانه‌شان پر مخور، که دامند این
[B][M1]رد عام و قبول عامی چیست؟[M2]گر تمامی تو ناتمامی چیست؟
[B][M1]گوسفندی به سفره سازندت[M2]بعد از آن همچو بز ببازندت
[B][M1]از برای تو گر چه مشت زنند[M2]گر بلغزی ترا درشت زنند
[B][M1]لوت خوردی و زله بر بستی[M2]در گمانی که رفتی و رستی
[B][M1]این جماعت بهشت میخواهند[M2]خانهٔ نقره‌خشت میخواهند
[B][M1]حور و غلمان و جوی شیر و شراب[M2]میوه‌های شگرف و مرغ و کباب
[B][M1]گر توانی تو بر گشای این بند[M2]ورنه بنشین، به ریش خویش مخند
[B][M1]چون ندانی که این بهشت کجاست؟[M2]مردمان را چه خوانی از چپ و راست؟
[B][M1]تو که پولی نمیتوانی هشت[M2]چون زند همت تو زرین خشت؟
[B][M1]گر بپرسم به خود فرو مانی[M2]نیک ترسم تو بد فرومانی
[B][M1]به تو پندار مردمان دگرست[M2]خلق را بر دلت گمان دگرست
[B][M1]که سخن با خدا همیگویی[M2]حکم داری بر آنچه میجویی
[B][M1]هر کرا بر کشی بهشتی شد[M2]وانکه را رد کنی به زشتی شد
[B][M1]به شب و روز خواب و خوردت نیست[M2]جز دل گرم و آه سردت نیست
[B][M1]در قبولت به این همی کوشند[M2]ورنه نامت باقچه نفروشند
[B][M1]فقر اگر خوردنست و گاییدن[M2]هرزه‌ای چند بر دراییدن
[B][M1]همه را بهتر از تو هست این حال[M2]بر سر جاه و ملک و شوکت و مال
[B][M1]برو، ای خواجه، چارهٔ خود کن[M2]رقعه بر دلق پارهٔ خود کن
[B][M1]زهر مارست گنج بردن تو[M2]وین برنج و ترنج خوردن تو
[B][M1]اینکه گفتی که مرشدست مفید[M2]برساند مراد را به مرید
[B][M1]فارغست او ازین ستایش تو[M2]زانکه رسوا شد از نمایش تو
[B][M1]میفروشی، که خود بهاش خوری[M2]میپزی دیگ او، که آش خوری
[B][M1]میوه تا کی خوری ز باغ کسان؟[M2]چه فروغت دهد چراغ کسان؟
[B][M1]نام مردم فروختن تا چند؟[M2]چوب همسایه سوختن تا چند؟
[B][M1]هست حال شما درین بازار[M2]حال آن ترکمان و آن طرار
[B][M1]آنکه از خود مگس نداند راند[M2]به بهشتت کجا تواند خواند؟
[B][M1]وانکه از خشم دشمنان سوزد[M2]چون رخ دوستان برافروزد؟
[B][M1]بر وی این نام را به زور مبند[M2]کمرش بر میان عور مبند
[B][M1]پیش ما چیست نشر این نامه؟[M2]صلواتی میان هنگامه
[B][M1]چشم صد کون خر بخواهی بست[M2]تا بلیسی تو در میانجی دست
[B][M1]به نصیحت نکو نمیگردی[M2]کار من نیست چوب بد مردی
[B][M1]پر شد این شهر و ده ز آفاتت[M2]مگر ایزد کند مکافاتت
[B][M1]دیگ اهل هنر بجوشانی[M2]هنر و نام او بپوشانی
[B][M1]تا مبادا که سربلند شود[M2]به دیار تو ارجمند شود
[B][M1]بدهد شرح شهر سوزی تو[M2]یا کند قصد رزق و روزی تو
[B][M1]اهل داند ترا بخواند شیخ[M2]جز مقلد ترا که داند شیخ؟
[A]
[B][M1]پی تقلید رفتن از کوریست[M2]در هر کس زدن ز بیزوریست
[B][M1]من درین کوچه خانه‌ای دارم[M2]هم ازین دام و دانه‌ای دارم
[B][M1]گر به سالوس دام باز کشم[M2]سر خورشید در نماز کشم
[B][M1]میتوانم به وقت زراقی[M2]مار این زخم را شدن راقی
[B][M1]لیکن از اهل راز میترسم[M2]زان نظرهای باز میترسم
[B][M1]به ادب رو، که دیده‌ها بیناست[M2]پیش رخ بین و منگر از چپ و راست
[B][M1]ای برادر، چو با خرد یاری[M2]نظری کن به نور بیداری
[B][M1]نقد خود زیر پای خلق مریز[M2]زین فضولان راهزن بگریز
[B][M1]خویش را زین غرور باز آور[M2]روی در قبلهٔ نیاز آور
[B][M1]دل بهر یافه و مجاز مده[M2]راه هنگامه گیر باز مده
[B][M1]چند منقاد هر خسی باشی؟[M2]جهد آن کن که خود کسی باشی
[B][M1]غول در ده مهل، که راه کند[M2]ده ده او را که ده تباه کند
[B][M1]هر چه داننده گوید از جاییست[M2]پی نادان مرو، که خود راییست
[B][M1]طرقی را مگوی علت خویش[M2]گر چه حب‌الملوک دارد پیش
[B][M1]حب لولی گر از شکر باشد[M2]حبةالقلب را بتر باشد
[B][M1]آنچه بینی کزو شکم برود[M2]این نگه کن که: روح هم برود
[B][M1]سخن ما مبین، که پنهانست[M2]تو سخن دان، نبوده‌ای ، زانست؟
[B][M1]میوهٔ نارسیده را چه کنی؟[M2]سخن چیده چیده را چه کنی؟
[B][M1]لب برین کوزه نه، چو خواهی کام[M2]زر به این نظم ده، چو جویی نام
[B][M1]در پی در روی به دریا بار[M2]زانکه در را شناختی مقدار
[B][M1]اهل دل را غلط شناخته‌ای[M2]زان غلط بود هر چه باخته‌ای
[B][M1]سر ایزد چه پرسی از خراز؟[M2]از دم جبرییل پرس این راز
[B][M1]آنکه نانت خورد زبون تو اوست[M2]و آنکه دنیات خواست دون تو اوست
[B][M1]اندرو گر کرامتی بودی[M2]وز تجرد علامتی بودی
[B][M1]رفتنش بر در تو بودی عار[M2]بر در خود ترا ندادی بار
[B][M1]عارف کردگار زر چکند؟[M2]ولی‌الله بار و خر چه کند؟
[B][M1]هوش خود را به هر ترانه مده[M2]جز ره کدخدا به خانه مده
[B][M1]آنچه در دور ما امیرانند[M2]صید این جمع گول گیرانند
[B][M1]گر بیابند زنگیی خسته[M2]زنگ و قابی دو بر گلو بسته
[B][M1]قاب قوسین جای او دانند[M2]چرخ را زیر پای او دانند
[B][M1]دیگ فقر آن کسان که جوشیدند[M2]پیش ازین زهرها بنوشیدند
[B][M1]باز قومی ز کارها جستند[M2]رنگ آنها به خویش در بستند
[B][M1]نام آنها شدست ازینها بد[M2]کاشکی نامشان نبودی خود
[B][M1]چون به این جامه در شدند اوباش[M2]شد در آفاق مکر ایشان فاش
[B][M1]غیرتم دل گرفت و دامن نیز[M2]گفتم: ای روزگار با من نیز
[B][M1]چند بینیم و چشم خوابانیم؟[M2]گفت: کای اوحدی شتابانیم
[B][M1]رنگ بدعت بسی نماند، باش[M2]تا شود رنگ مبدا ما فاش
[B][M1]نقش نقش رسول و یارانست[M2]حب ایشان گزین، که کار آنست
[B][M1]نرخ سالوس لاش خواهد شد[M2]دور کشفست، فاش خواهد شد
[B][M1]هر که گردن بپیچد از در او[M2]گر سپهرست، خاک بر سر او
[B][M1]نقش صدیق مینمایم راست[M2]به دیارش رو و ببین که کجاست؟
[B][M1]در زمان صحابه و یاران[M2]آن بزرگان و آن نکوکاران
[B][M1]نام شیخ و سماع و خرقه نبود[M2]دین به هفتاد و چند فرقه نبود
[B][M1]بر چهل مرد بود پیرهنی[M2]بلکه چل روح بود در بدنی
[B][M1]کرده بودند پی ز دنیا گم[M2]«سیدالقوم» بود « خاد مهم»
[B][M1]تن به ریگ روان نهفتندی[M2]راز دل را به کس نگفتندی
[B][M1]روی مردان به راه باید، راه[M2]چیست؟ این خانهٔ کبود و سیاه
[B][M1]گر ز من ریش و شانه خواهی جست[M2]جنگ داری، بهانه خواهی جست
[B][M1]هر که دریافت سر آل عبا[M2]خواه در خرقه باش و خواه قبا
[B][M1]بی‌نشانیست رنگ درویشان[M2]چه کنی رنگ جامهٔ ایشان؟
[B][M1]رنگ پوشی ز بهر نام بود[M2]نام جویی ز فکر خام بود
[B][M1]بنده را نام جستن از هوسست[M2]داغ آن خواجه نام بنده بسست
[B][M1]بنده را نام بندگیش تمام[M2]به ازین بنده را چه باشد نام؟
[B][M1]فکر باید که بی‌غلط باشد[M2]جامه سهلست، اگر سقط باشد
[B][M1]سخنی کز حضور گردد فاش[M2]قایلش هر که هست، اگر سقط باشد
[B][M1]سخنی کز حضور گردد فاش[M2]قایلش هر که هست، گو: میباش
[B][M1]چون درخت سخن رسید به بار[M2]ننشینیم تا بود دستار
[B][M1]میوه گر نغز و پخته و نوریست[M2]گر بیفتد ز شاخ دستوریست
[B][M1]سخنی کان به راه دارد روی[M2]گفتنش را اجازتست، بگوی
[B][M1]سخن آن راست کو سخن سنجد[M2]چه زنی تن که: شیخ میرنجد؟
[B][M1]آنکش این نیست پس چه میداند؟[M2]ور مرا هست کس چه میداند؟
[B][M1]ره به هنجار من کجا یابی؟[M2]زانکه بیدارم و تو در خوابی
[B][M1]سخن ما ز بهر گفتن بود[M2]گهر ما ز بهر سفتن بود
[B][M1]هم بباید سخن بگفت آخر[M2]مشک را چون توان نهفت آخر؟
[B][M1]مشک ما خالصست و بوی کند[M2]عاشق مست های و هوی کند
[B][M1]تو که حلوا خوری و بریانی[M2]خلق را در سخن نگریانی
[B][M1]ما که خون خورده‌ایم پیوسته[M2]مشک شد خون خورده آهسته
[B][M1]اوحدی شست سال سختی دید[M2]تا شبی روی نیک بختی دید
[B][M1]سر گفتار ما مجازی نیست[M2]بازکن دیده، کین به بازی نیست
[B][M1]سالها چون فلک بسر گشتم[M2]تا فلک وار به دیده‌ور گشتم
[B][M1]بر سر پای چله داشته‌ام[M2]چون نه از بهر زله داشته‌ام
[B][M1]از برون در میان بازارم[M2]وز درون خلوتیست با یارم
[B][M1]کس نبیند جمال سلوت من[M2]ره ندارد کسی به خلوت من
[B][M1]تا دل من به دوست پیوستست[M2]سورها گرد سر من بستست
[B][M1]دل من مست گشت و در بیمم[M2]که: بدانند حال ازین نیمم
[B][M1]آنچه گفتم مگر به مستی بود[M2]غلطست این، که عین هستی بود
[B][M1]من چه دانم به راه داشتنت؟[M2]او تواند نگاه داشتنت
[B][M1]باز ازین دیو عشوه ده لاحول[M2]من و نزدیک او درستی قول
[B][M1]کیستم من که دم توانم زد؟[M2]یا درین ره قدم توانم زد؟
[B][M1]گشته با هیبتش فصیحان لال[M2]چون منی را چه قیل باشد و قال؟
[B][M1]عاجزی، مفلسی،تهی‌دستی[M2]خاکساری، فروتنی، پستی
[B][M1]عمر خود در هوس تلف کرده[M2]نام خود رند و ناخلف کرده
[B][M1]با چنین کاس و کیسهٔ لاغر[M2]سخن از جام گویم و ساغر
[B][M1]اگر از باده جام پر دارم[M2]زیبدم، زانکه جام در دارم
[B][M1]گر چه تاریخ دان این شهرم[M2]همچو تقویم کهنه بی‌بهرم
[B][M1]سالها اشک دیده پالودم[M2]روزها از طلب نیاسودم
[B][M1]عقل عنقای مغربم میخواند[M2]چرخ زالم چنین به گوشه نشاند
[B][M1]به جوانی چو زال پیر شدم[M2]که چو سیمرغ گوشه‌گیر شدم
[B][M1]هم چو فاروق زهر نوشم من[M2]زانکه تریاک میفرشم من
[B][M1]زهر من کس ندید، من خوردم[M2]که ستم بین و زهر پروردم
[B][M1]آنکه زین زهر شد مرا ساقی[M2]« عنده رقیتی و تریاقی»
[A]
[B][M1]مرکب راه را فرو کش تنگ[M2]که برون شد ز شهر پیش آهنگ
[B][M1]سخن هول آن دو راه مگوی[M2]پیش کوران حدیث چاه مگوی
[B][M1]شب تاریک و دیو و بیغوله[M2]راه تاریک و دوله بر دوله
[B][M1]رفتنی کیست اندرین گوشه؟[M2]گو: منه رخ به راه بی‌توشه
[B][M1]تا جوازی مگر به دست کند[M2]چارهٔ امن و باز رست کند
[B][M1]ساقی، از جام جم شرابم ده[M2]نقل اگر نیست، هم شرابم ده
[B][M1]در چنین حیرت و تهی‌دستی[M2]مهر بی نیست جز می و مستی
[B][M1]کاروان رفت و کارسازی نیست[M2]غم خورم، غم، که کار بازی نیست
[B][M1]گذرم بر سر دو راه آمد[M2]روز تشویش و اشتباه آمد
[B][M1]راه من تا کدام خواهد بود؟[M2]روز عرضم چه نام خواهد بود؟
[B][M1]به چپم راه میدهد، یار است؟[M2]اندرین ره ز من چه خواهد خواست
[B][M1]کیسهٔ خالی و دلی خواهان[M2]دیده بر دستگاه همراهان
[B][M1]میروم شرمسار و سر در پیش[M2]زاد راهی نکرده از کم و بیش
[B][M1]خاک بهتر فراش و بالش من[M2]که ز بار گناه نالش من
[B][M1]دیده سرمایهٔ نکوکاران[M2]اشک حسرت ز دیدها باران
[B][M1]از چه باید جفای کس بر من؟[M2]زرد رویی، که هست،بس بر من
[B][M1]گر چه صد پی به خاکم اندازد[M2]سر نگون در مغاکم اندازد
[B][M1]خویش را از زمین برانگیزم[M2]وز در رحمتش درآویزم
[B][M1]اندرین حال عجر و پیری خود[M2]شرمسارم ز سهل گیری خود
[B][M1]سالها من که یاد او کردم[M2]هم به امید داد او کردم
[B][M1]داد من چیست؟ راه دادن او[M2]بر در خود پناه دادن او
[B][M1]چون منی را چه پیشداری دست؟[M2]که قلم برگرفته‌ای از مست
[B][M1]بیخودی را چه اختیار بود؟[M2]که چنین موجب غبار بود؟
[B][M1]گر چه خالی ز برگ و ساز آمد[M2]نه به حکم تو رفت و باز آمد؟
[B][M1]کار در دست بنده خود چه بود؟[M2]همه از تست وز تو بد چو بود؟
[B][M1]بر تو ما اعتماد آن داریم[M2]که ببخشی، چو دست پیش آریم
[B][M1]علم رحمت ار برافرازی[M2]سایه بر جرم کس نیندازی
[B][M1]چیست پیش تو حرم ایندو سه مور[M2]نزد عفو تو سر مشتی عور؟
[B][M1]چون تویی وانگهی تفحص کار[M2]رحمت محض و اینحساب و شمار؟
[B][M1]از گناه ار چه چرک ناک شویم[M2]چون به دریا رسیم پاک شویم
[B][M1]از من و روز و شب گنه جستن[M2]وز تو در یک نظر فرو شستن
[B][M1]میدهد در تنم گواهی دل[M2]که نگویی سخن ز مشتی گل
[B][M1]کی مرا این خیال غره کند؟[M2]کافتابم حساب ذره کند؟
[B][M1]پیش جان بخشی چنین کرمی[M2]از غباری که گوید و ز نمی؟
[B][M1]بنده‌ای را چه دستگاه بود؟[M2]که سزاوار پادشاه بود؟
[B][M1]اگرش رد کنی، هلاک شود[M2]ور قبول، از گناه پاک شود
[B][M1]ای که هر درد را دوا دانی[M2]ناتوانم ز درد نادانی
[B][M1]زان چنان حکمتی روا نبود[M2]که چنین درد را دوا نبود
[B][M1]گر تو توفیقمان دهی، رستیم[M2]ور نه، بس مفلس و تهی‌دستیم
[B][M1]نرود در خیال موجودی[M2]اینچنین صرفه از چنان جودی
[B][M1]چه ازین یک دو مشت خاک آید؟[M2]که سزاوار چون تو پاک آید؟
[B][M1]به یمین و شمالمان مدوان[M2]جز به کوی وصالمان مدوان
[B][M1]نشود در بهشت انبوهی[M2]که بهر ذره در شود کوهی
[B][M1]پیش تو ذره‌ایست هفت زمین[M2]ذره‌ای چیست از یسار و یمین؟
[B][M1]چه بگویم؟ که: وا کدام ببخش[M2]ای تمامی ترا تمام، ببخش
[B][M1]بده، ای کردگار بخشنده[M2]پادشاهی، مگیر بر بنده
[B][M1]مگر آندم که روز آن باشد[M2]اوحدی نیز در میان باشد
[A]
[B][M1]پیش ازین کردمت ز حال آگاه[M2]که: سه روحند جسم را همراه
[B][M1]کار هر یک پدید و مدت کار[M2]وین سخن باز می‌کنم تکرار
[B][M1]تا چهل سال روح روینده[M2]میکند کار در تن بنده
[B][M1]تن او باشد اندر افزونی[M2]متفاوت به چندی و چونی
[B][M1]چون گذشتی از آن، نبالد تن[M2]هر دم از زحمتی بنالد تن
[B][M1]لیکن آثار روح حیوانی[M2]که تو ادراک و جنبشش خوانی
[B][M1]همچنان برقرار خود باشند[M2]بر سر شغل و کار خود باشند
[B][M1]گاه پیری به قدر کند شوند[M2]گر چه رامند، لیک تند شوند
[B][M1]در بدنها رطوبتیست لطیف[M2]منفصل گشته از فضول کثیف
[B][M1]که حیات ترا عزیزی اوست[M2]نشانهٔ قوت غریزی اوست
[B][M1]آن رطوبت چو برقرار بود[M2]زان مزاج تو رطب و حار بود
[B][M1]تن به تدبیر نفس انسانی[M2]زنده باشد، چنانکه میدانی
[B][M1]چون شود در تن آن نظارت کم[M2]بدنت را شود حرارت کم
[B][M1]اندک اندک همی شود زو خرج[M2]تا بپالاید از مشام و ز فرج
[B][M1]کندت قید سردی و خشکی[M2]طرح کافور بر خط مشکی
[B][M1]آنچه تحلیل یابد از بدلش[M2]دهدت دست، کم بود خللش
[B][M1]ور بدل کم شود شکسته شود[M2]تا حیات از بدن گسسته شود
[B][M1]کند اندر تنت هلاک نزول[M2]نفس نطقیت را کند معزول
[B][M1]سبب اینست مرگ و مردان را[M2]ضغف و فرتوتی و فسردن را
[A]
[B][M1]چون تعلق برید جان از جسم[M2]نبود حال جان برون زد و قسم:
[B][M1]گر نکوکار بوده باشد، رست[M2]ورنه در خاک خوار ماند و پست
[B][M1]نفس اگر پاک و گر پلید بود[M2]منزل هر یکی پدید بود
[B][M1]هر یکی را در آن جهان جاییست[M2]وندران منزلی و ماواییست
[B][M1]وین بدن را عذاب گوری هست[M2]در لحد نیز تلخ و شوری هست
[B][M1]چون شود جان و جسم آلوده[M2]از غبار گناه پالوده
[B][M1]باز فرمان رسد که: برخیزد[M2]تن به جان، جان بتن درآویزد
[B][M1]آنکت از آب در وجود آورد[M2]بازت از خاک زنده داند کرد
[B][M1]در قیامت، کزین ستوده طلسم[M2]دور باشد حجاب ظلمت جسم
[B][M1]تن نیکان فروغ جان گیرد[M2]هر دو را نور در میان گیرد
[B][M1]چون تن و جان به نور غرق شود[M2]شرق او غرب و غرب شرق شود
[B][M1]هر یک از ما به صورت ذاتی[M2]اندر آید به موقف آتی
[B][M1]ذات ما هستی و حقیقت ماست[M2]صورتش سیرت و طریقت ماست
[B][M1]اصل جان تو چونکه از فلکست[M2]به فلک میروی، درین چه شکست؟
[B][M1]عقل و جان بر فلک گذار کند[M2]استخوان بر فلک چکار کند؟
[B][M1]آب و گل بندتست، بگسل بند[M2]بندهٔ این و آن شدن تا چند؟
[B][M1]هر یکی را به مرکزی بسپار[M2]همچو آتش سر از محیط برآر
[B][M1]زین طبایع تو تا نگردی پاک[M2]نکنی رخ به طبع در افلاک
[B][M1]بر فلک نیست گرمی و سردی[M2]بگذر از گرم و سرد، اگر مردی
[B][M1]نسبت خویش با بسایط فرد[M2]به بساطت درست باید کرد
[B][M1]خواجه زنگی و آن صنم رومی[M2]موجب حیرتست و محرومی
[B][M1]جای اصلی طلب، مرو در خواب[M2]ور ندانی، بپرس از آتش و آب
[B][M1]زین جهان این چنین توان رستن[M2]نه کشیدن بلا و بنشستن
[B][M1]این فطیری که کرده‌ای تو به دست[M2]در تنور اثیر نتوان بست
[B][M1]ملکوت سماست جای سروش[M2]جبروت خداست عالم هوش
[B][M1]بر فلک جای مکر و فن نبود[M2]با ملک حاجت سخن نبود
[B][M1]جانت آندم که گردد از تن باز[M2]کوش تا بر فلک کند پرواز
[B][M1]تا نگردی چو آسمان یکرنگ[M2]کی روی بر فلک چو هفت اورنگ؟
[B][M1]سنگ جایی رود، که سنگ بود[M2]آب از آتش ببر، که جنگ بود
[B][M1]آن که بی‌کار و آن که در کارند[M2]هر یکی رخ به مامنی دارند
[B][M1]آب ازین سنگ اگر گذار کند[M2]چون به مرکز رسد قرار کند
[B][M1]بد بمیری، چو ناتمام روی[M2]هیمهٔ دوزخی، چو خام روی
[B][M1]جهد آن کن که: پخته باشی و حر[M2]تا در آن ورطه‌ها نمانی پر
[B][M1]بازدان، گر دل تو آگاهست[M2]که چه خرسنگهات در راهست!
[B][M1]اندرین خانه کار خویش بساز[M2]تا در آن عقده‌ها نمانی باز
[B][M1]به دل آزاد شو، به جان فارغ[M2]پس برون آی ازین جهان فارغ
[B][M1]می‌گسل بند بندت آهسته[M2]تا نباشی به هیچ پیوسته
[B][M1]روز اول که دیده بازت شد[M2]دل درین عالم مجازت شد
[B][M1]نشنیدی که سر بسر با دست؟[M2]یا ندیدی که سست بنیادست؟
[B][M1]دل خود را به صد گره بستن[M2]روز آخر کجا توان رستن؟
[B][M1]هر چه میماند از تو خاکش کن[M2]و آنچه همراه تست پاکش کن
[B][M1]جان خود را، که در جهان بستی[M2]به زر و سیم و خانه پیوستی
[B][M1]برکش از جمله، همچو موی از شیر[M2]تا چو گوید: بیار، گویی: گیر
[B][M1]آن کسانی که بینشی دارند[M2]آشکار و نهان درین کارند
[B][M1]چه گمان میبری بر آتش و باد؟[M2]یا برین آب و خاک بی‌بنیاد؟
[B][M1]وامهاییست دادنی اینها[M2]بندهایی گشادنی این‌ها
[B][M1]نه که این جسم چون هلاک شود[M2]باد او باد و خاک خاک شود؟
[B][M1]پسرت دختری بیار کند[M2]دخترت شوهری شکار کند
[B][M1]زن جوانست، همسرش باید[M2]مهر و میراث از آن زرش باید
[B][M1]درم نقد را ببندد سخت[M2]پیش نابالغان نهد دوسه رخت
[B][M1]تا به عجز و نیاز و مکر و حیل[M2]وام دارت کند شب اول
[B][M1]خانه بیگانه را نشست شود[M2]کم عمارت کنند و پست شود
[B][M1]به یتیمت کسی نگه نکند[M2]دشمنت نزد خویش ره نکند
[B][M1]گر بمادر نظر کند، بس نیست[M2]ور به گورت گذر کند، کس نیست
[B][M1]بزنندش به زجر و بر جوشد[M2]بر تو نالد، جواب ننیوشد
[B][M1]مانده بر جای و هیچ جایی نه[M2]غرق تیمار و آشنایی نه
[B][M1]غارت اندر زر و قماش افتد[M2]هر چه ارزنده تر بلاش افتد
[B][M1]تو بمانی و گور و سیرت زشت[M2]بر توده گزر کوی خام و سه خشت
[B][M1]زان دگر هولها نیارم یاد[M2]چون تو گفتی که هر چه بادا باد!
[B][M1]پر نمودند، لیک کم دیدی[M2]بس بگفتند و هیچ نشنیدی
[B][M1]اگر این حال نیست، بد گفتم[M2]وگر این هست، آن خود گفتم
[B][M1]این زن و زور و زر گذاشتنیست[M2]مهر اندر درون نکاشتنیست
[B][M1]دست خود را تهی کن از سیمش[M2]تا نجنبد دل تو از بیمش
[B][M1]کز پی کاروان تهی دستان[M2]شاد و ایمن روند چون مستان
[B][M1]عاقلان خود درین نپیوندند[M2]وانکه پیوسته شد بدو خندند
[B][M1]کار خود آن کسی تباه نکرد[M2]که به لذات تن نگاه کرد
[B][M1]آنکه دید این گریز پاییها[M2]شد جداییش ازین جداییها
[B][M1]دست ازین دستگاه آز بشست[M2]رفت، چون وقت رفتن آمد، چست
[B][M1]در فزونی زیان تست و کسان[M2]در فزونی مرو چو بوالهوسان
[B][M1]آز را خصم آشکارا شو[M2]به خدا زنده‌ای، خدا را شو
[B][M1]تا که در رنج جستن نانی[M2]نخوری، تا کسی نرنجانی
[B][M1]گر تو جانی، غذای جان میجوی[M2]ورتنی، آب و آش و نان میجوی
[B][M1]خر و بار تو بار خواهد بود[M2]گر سفر زین شمار خواهد بود
[B][M1]نردبانیست پایه برپایه[M2]ترک بایست خواهش و مایه
[B][M1]راهت از نردبان آزادیست[M2]در جهانی که سربسر شادیست
[B][M1]خر عیسی بر آخور خاکست[M2]روح بی‌رخت او برافلاکست
[B][M1]رخت و خرچیست این تن و سر و گوش[M2]بهل این و برس به عالم هوش
[B][M1]پشت او تا صلیب سای نشد[M2]اخترش تخت و چرخ جای نشد
[B][M1]صادقانی، که شمع دین سوزند[M2]بتو زین بیشتر چه آموزند
[B][M1]بتو آموخت شرط جانبازی[M2]تا ببینی و کار جان سازی
[B][M1]کار جان ساختن به تن سوزیست[M2]خنک آن دل که این دمش روزیست
[B][M1]سر که دادند و آب خواست تنش[M2]تا به برهان قوی شود سخنش
[B][M1]که جهان را وفا چنین باشد[M2]سر که برجای انگبین باشد
[B][M1]آنکه داند بر آسمان رفتن[M2]میتوانست ازین میان رفتن
[B][M1]لیک بایستش این خبر کردن[M2]که چنین شاید این سفر کردن
[B][M1]مایه انتباه تست این ها[M2]همه تعلیم راه تست این ها
[B][M1]تا بدانی که رسم و عادت چیست؟[M2]اولین پایه ارادت چیست؟
[B][M1]سر او تا نهفته شد زیشان[M2]سر شد اندر سر بداندیشان
[B][M1]تا چنان ترک آز نتوان کرد[M2]دست و پایی دراز نتوان کرد
[B][M1]دست وپایی که پاک شد زین گرد[M2]چار میخش کجا رساند درد؟
[B][M1]چون بلوغ کمال دستش داد[M2]نفرتی زین جهان پستش داد
[B][M1]کام دشمن به دشمنان بنمود[M2]جام جم را از آن میان بربود
[B][M1]مشتبه گشت و اختلاف افتاد[M2]که: تنش جفت خاک شد یا باد؟
[B][M1]تن او روح بود و روح تنش[M2]چون بپوشی به گور، یا کفنش؟
[B][M1]به سبوی دوگانگی زن سنگ[M2]تا زخمی برآیدت ده رنگ
[B][M1]هر که عیسی به چنگ او باشد[M2]«صبغة الله» رنگ او باشد
[A]
[B][M1]گر مریدی ز دار دور شود[M2]در مریدی در آن حضور شود
[B][M1]چون ترا نیز عزم این راهست[M2]دل تو زین عزیمت آگاهست
[B][M1]رخ به راه آر و رخت بر خر نه[M2]جای پرداز و پای بر در نه
[B][M1]چار عنصر به چار میخ در آر[M2]شاخ تن را ز بار وبیخ درآر
[B][M1]مرم از دار، تا به تخت رسی[M2]پای بردار، تا به بخت رسی
[B][M1]شیر مردان دین به آخر کار[M2]نردبانی بساختند از دار
[B][M1]تا بدان نردبان نگاه کنی[M2]بر نهی پای و برگ راه کنی
[B][M1]آنکه بالای نردبان بلاست[M2]راه بالات مینماید راست
[B][M1]تا تو جز چوب و در ندانی دید[M2]رازهای دگر ندانی دید
[B][M1]سخن عشق زیر و بالا نیست[M2]در ره عشق رخت و کالا نیست
[B][M1]نزد مردان بلا و بخت یکیست[M2]پیش عشاق دار و تخت یکیست
[B][M1]نتراشند جز به یک منوال[M2]تخت مردان و تخته غسال
[B][M1]تاجشان بی سری و سامانیست[M2]تخت تابوت عالم فانیست
[B][M1]نیست در راه عشق پیچ مپیچ[M2]روشنی در فناست، دیگر هیچ
[B][M1]با تو تا ذره‌ای ز هستی هست[M2]همچنان نام بت‌پرستی هست
[B][M1]بت تن را بهل، که بیش ارزی[M2]بت تست آن، بروچه ملیرزی؟
[B][M1]بت شکن باش، تا که چست شوی[M2]بت رها کن، که تن درست شوی
[B][M1]تاج و تختی که پاو سر داند[M2]عاشقش کم ز خاک در داند
[B][M1]چه بود چوب خشک یا زر زرد؟[M2]که بدان پای و سر نگارد مرد
[B][M1]تخت مردان ز عزتست و سکون[M2]تاجشان سر امر «کن فیکون»
[B][M1]برچنین تاج و تخت کن شاهی[M2]تا بگیری ز ماه تا ماهی
[B][M1]بر فلک بی‌عروج نتوان رفت[M2]به سفر بی‌خروج نتوان رفت
[B][M1]نفس با عقل چون یگانه شود[M2]کی چو تن مبتلای خانه شود؟
[B][M1]نفس را عقل کن به دانش و داد[M2]تا به عرشت برآورد چون باد
[B][M1]علم نفس ترا به عقل کند[M2]این سخن دل درست نقل کند
[B][M1]دور کن حرص خورد و خواب از خود[M2]سهل کن باربان و آب از خود
[B][M1]جز ریاضت مکن دگر پیشه[M2]تا شود بی کدورت اندیشه
[B][M1]مده اندیشه جز به جان خرد[M2]آشنا گرد با روان خرد
[B][M1]جز خرد نیست کز خدا گوید[M2]روح ازو گفت هر چه وا گوید
[B][M1]نفس تا بر خرد ندارد گوش[M2]نتواند حدیثی از سر هوش
[B][M1]مهل این نفس را دمی بی‌فکر[M2]تا بیابی هزار گوهر بکر
[B][M1]بکن از راه حکمت و معقول[M2]سیر در عالم نفوس و عقول
[B][M1]گرچه نتوان که ذات بین گردی[M2]زین دو گوهر صفات بین گردی
[B][M1]هرچه فانیست در ضمیر مهل[M2]جز به باقی مده تصور دل
[B][M1]فکر صافی ز ذوفنون خیزد[M2]فکر آشفته از جنون خیزد
[B][M1]فکر چون صاف شد، صفات دهد[M2]رخ به درگاه اصطفات دهد
[B][M1]هرچه فانیست خود خیال بود[M2]فکر فانی ترا وبال بود
[B][M1]نتوانی به چشم سر دیدن[M2]جز سروریش و بام و در دیدن
[B][M1]چشم سرت لقا تواند دید[M2]نفس باقی بقا تواند دید
[B][M1]جان چو باقیست او بقا جوید[M2]تن فانی چه ارتقا جوید؟
[B][M1]ده نشین به دود سوی رز خویش[M2]جنبش هر کسی به مرکز خویش
[B][M1]علم باقی بدان که چیست؟ بجوی[M2]وین بقا در دیار کیست؟ بپوی
[B][M1]لوح نفس از خیال خالی کن[M2]پر ازین نقش لایزالی کن
[B][M1]هر چه در جنت تو دیده شود[M2]هم ز کردارت آفریده شود
[B][M1]وان عذابی که سرنوشته تست[M2]هم یقین‌دان که سرگذشته تست
[B][M1]عملت پیش میرود به بهشت[M2]تا ز بهر تو خانه سازد و کشت
[B][M1]خلق نیک توحور خواهد شد[M2]رای عالی قصور خواهد شد
[B][M1]گفته‌ای خوش که بر زبان آید[M2]مرغ و حلوای پخته‌زان آید
[B][M1]شاخهای مرصع از گوهر[M2]سخن تست، ازین سخن مگذر
[B][M1]کوثر از دانش لدنی خاست[M2]سلسبیل از طریق جستن راست
[B][M1]خوب کاران او چو کشت کنند[M2]گاو در خرمن بهشت کنند
[B][M1]آنکه فردا بهشت فاش برند[M2]پیشه‌کاران دانه پاش برند
[B][M1]آدم از جهل بست برتوشه[M2]از چنان خرمن اینچنین خوشه
[B][M1]هم ضعیفی و هم ظلوم و جهول[M2]با سه عیب چنین مباش فضول
[B][M1]بر عصای قبول تکیه مزن[M2]که «عصی آدمت» زند گردن
[B][M1]تا دلت مرغ پخته خواهد و می[M2]چون نهی در بهشت باقی پی؟
[B][M1]بگذر زین بهشت پردانه[M2]در بهشت خدای برخانه
[B][M1]تو به دهقان رها کن و بیوه[M2]گندم و مرغ و قلیه و میوه
[B][M1]زان رحیق اردمی دونوش کنی[M2]هم چو دریا ز عشق جوش کنی
[B][M1]تا که دریاست جوش دریا هست[M2]جهد کن تا شوی چو دریا مست
[B][M1]جوش دریا تمام خواهد بود[M2]جوش تست آنکه خام خواهد بود
[A]
[B][M1]پدری داری اندرین بالا[M2]گشته در اصل و در گهر والا
[B][M1]گر ازین قبه ره به دریابی[M2]خویش را پیش آن پدر یابی
[B][M1]پدرت را برادران هستند[M2]همه را جفت و مادران هستند
[B][M1]سر به سر نور و جمله روحانی[M2]فارغ از ننگ عالم فانی
[B][M1]طلب آن تبارو خویشی کن[M2]روی در روی فضل و پیشی کن
[B][M1]تو درین چارمیخ طبع و هوا[M2]نام ایشان مبر، که نیست روا
[B][M1]نکنی امتزاج با انجم[M2]تا نگیری طبیعت پنجم
[B][M1]خر عیسیست این تن مردار[M2]سوزن او تعلق و پندار
[B][M1]چه شوی بستهٔ خر و سوزن؟[M2]زین دو بیگانه خیمه یکسوزن
[B][M1]تا نفس هست و نفس، کاری کن[M2]گرد خویش از عمل حصاری کن
[B][M1]مادرانند این مراکب دون[M2]پدرانت، کواکب گردون
[B][M1]برفلک داری، ای پسر، آیا[M2]پسرا، میل کن سوی بابا
[B][M1]مادران را به دختران بگذار[M2]صحبت این بد اختران بگذار
[B][M1]تو چو عیسی از آن پدر زادی[M2]نه تو زین مادران غرزادی
[B][M1]کرد ایزد ز بهر یاری تو[M2]حس ده گانه را حواری تو
[B][M1]کاهلی را به خویش راه مده[M2]دل به این آب و این گیاه مده
[B][M1]با خدای خود ار بدانی شد[M2]آشنا آن زمان توانی شد
[B][M1]جهد آن کن که پاک شوی[M2]حیف باشد که خاک خاک شوی
[A]
[B][M1]بود روزی مسیح و یارانش[M2]دانش اندوز و راز دارانش
[B][M1]سخن عشق را بیان میکرد[M2]فاش میگفت و پس نهان میکرد
[B][M1]در میان سخن چو یارانش[M2]خسته دیدند و اشک بارانش
[B][M1]خواستندش نشان عشق و دلیل[M2]گفت: فرداست روز نار و خلیل
[B][M1]روز دیگر چو رخ بکار نهاد[M2]پای بر دستگاه دار نهاد
[B][M1]گفت: اگر در میانه کس باشد[M2]عشق را این دلیل بس باشد
[B][M1]هر که او روی در خدای کند[M2]صلب خود را صلیب‌سای کند
[B][M1]تا تنش پای بند دار نشد[M2]جان او بر فلک سوار نشد
[B][M1]چار میخ از برای تن بودست[M2]شمع جان را فلک لگن بودست
[B][M1]نیست دعوی دوست بی‌برهان[M2]جان خود را زتن چنین برهان
[B][M1]گفته‌ای: بی‌پدر چه کس باشد؟[M2]پدر آسمان نه بس باشد؟
[B][M1]آنکه او مرده زنده داند کرد[M2]دشمنش مرده چون تواند کرد؟
[B][M1]زنده کن را چگونه شاید کشت؟[M2]چو بگوید: بکش، بباید کشت
[B][M1]چون به معنی قوی شود دل تو[M2]از زمین بر فلک برد گل تو
[B][M1]گرندانی که چیست این پایه؟[M2]بنگر حال شبنم و خایه
[B][M1]چون شود مغز جان‌فزون از پوست[M2]پوست را راست میبرد سوی دوست
[B][M1]هرچه این جات بیگمان باشد[M2]چون به آنجا رسی همان باشد
[B][M1]هوسست و هوی، که فانی جست[M2]عقل و جان جوهر معانی جست
[B][M1]علم جزوی، اگر ز دل خوانی[M2]همه کلی شوند و روحانی
[B][M1]از چنین علم دل شود همه بین[M2]وز دگر علم شور و دمدمه بین
[B][M1]علم اگر بهر روشنی باشد[M2]روشنی بخشد و هنی باشد
[B][M1]تیرگی علم پیچ برپیچست[M2]کش بکاوند و هیچ در هیچست
[B][M1]بی‌میانجی سخن خرد گوید[M2]هرچه گفت از خدای خود گوید
[B][M1]زر و سیمی که دزد داند برد[M2]پاستوری که زود میرد و مرد
[B][M1]همره نفس بر فلک نرود[M2]زانکه آنجا گمان و شک نرود
[B][M1]بگذرد زین سراچه فانی[M2]که به دام غرور درمانی
[B][M1]چند گویم ترا به سرو به جهر؟[M2]که طلب کن ز علم و دانش بهر
[B][M1]نازنینی و ناز پرورده[M2]شیر پستان حور عین خورده
[B][M1]خویشتن را به جهل خوار مکن[M2]دست با دیو در کنار مکن
[B][M1]پرکن از عقل چشم و گوشی چند[M2]دوستی گیر با سروشی چند
[B][M1]تا چو روز اجل فراز آید[M2]باشد آنچت بکار باز آید
[B][M1]غرقه‌خواهی شدن مکن زشتی[M2]که در افتادت آب در کشتی
[B][M1]تا ز معنی فرشته وش نشوی[M2]از حضور فرشته خوش نشوی
[B][M1]هر که زینجا نبرد بینایی[M2]نرود بر سپهر مینایی
[B][M1]چو ز دیوان تهی شود سرتو[M2]ملک آمد شدن کند بر تو
[B][M1]روشنان فلک بکار تواند[M2]همه در بند انتظار تواند
[B][M1]تو فرو داده تن به تاریکی[M2]گشته چون موی سر ز باریکی
[B][M1]نفس خود را بکش، نبرد اینست[M2]منتهای کمال مرد اینست
[B][M1]کی شود چون مفارقات بلند؟[M2]کرده نفس مفارق اندر بند
[A]
[B][M1]عشق از آنسوی عقل گیرد دوست[M2]و آن کزان سوی عقل باشد اوست
[B][M1]هرچه بالای طور عقل بود[M2]نه به تدبیر و غور عقل بود
[B][M1]دلت اینجا ز دل جدا گردد[M2]هر که اینجا رسد خدا گردد
[B][M1]عقل را زیر دست سازد عشق[M2]علم را نیز مست سازد عشق
[B][M1]این دو را از میان چو بردارد[M2]دست با خویش در کمر دارد
[B][M1]کثرت از عقل و عاقل و معقول[M2]برنخیزد، مگر به نور وصول
[B][M1]وصل او نیست جز یکی دیدن[M2]هجر او اندرین شکی دیدن
[B][M1]تا که بینا تو باشی، او نبود[M2]عارف خویش بین نکو نبود
[B][M1]آنکه چشم تو دید، جسمی بود[M2]وانکه گوشت شنید، اسمی بود
[B][M1]روی او را به او توان دیدن[M2]باز کن دیدهٔ چنان دیدن
[B][M1]تو ببینی، دگر نهان گردد[M2]او ببیند، که جاودان گردد
[B][M1]نشود جز به عشق زاینده[M2]دیدهٔ دوست بین پاینده
[B][M1]دو شوی پیش آینه به درست[M2]زانکه آیینهٔ تو غیر از تست
[B][M1]چون به علم و عمل شوی در کار[M2]روزت از روز به شود ناچار
[B][M1]گرنه در عقل روزبه گردی[M2]به چه رتبت رئیس ده گردی؟
[B][M1]خویشتن را بلند ارزش ساز[M2]اکتساب کمال ورزش ساز
[B][M1]دادهٔ حس و طبع را رد کن[M2]روح خود را ز تن مجرد کن
[B][M1]رخنه‌ای در سپهر چارم بر[M2]رخت بربام هفت طارم بر
[B][M1]گرنه علمت رفیق راه شود[M2]عملت حافظ و پناه شود
[B][M1]نفس با خود دگر چه داند برد؟[M2]ره به منزل کجا تواند برد؟
[A]
[B][M1]در قیامت کجا رود با نفس؟[M2]علم هر بوالفضول و هر با خفس
[B][M1]علم نفسست و عقل و علم‌اله[M2]کز جهان با تو میشود همراه
[B][M1]وین سه علم ار کنی به عقل نظر[M2]از کلام و حدیث نیست به در
[B][M1]علم کان جز حدیث و قرآنست[M2]سر بسر ساز و آلت نانست
[B][M1]جان ازین علم نقش گیرد و بس[M2]چه کند علم ترهات و هوس؟
[B][M1]حاصل این سه علم ارچه بسیست[M2]زود دریابد، ار به خانه کسیست
[B][M1]جان بسیطست و این سه علم بسیط[M2]تو فرو رفته در وجیز و وسیط
[B][M1]زینت عقل چیست؟ دانش و داد[M2]شرف نفس؟ خلق خوب نهاد
[B][M1]زین سه هم با تو نقل باید کرد[M2]نفس را نیز عقل باید کرد
[B][M1]و آن دو را در میان چو واسطه نیست[M2]به حقیقت دو نیستند، یکیست
[B][M1]گر نداری سر صداع و نبرد[M2]گرد این ثالث ثلاثه مگرد
[B][M1]نفس و عقلند کدخدای فلک[M2]زین دو شاید شد آشنای فلک
[B][M1]این دو فرمانده، ار ندانندت[M2]به فلک بر شوی، برانندت
[B][M1]زین سه علم آنکه هست بیگانه[M2]ندهندش بر آسمان خانه
[B][M1]اگر این جا شناختی رستی[M2]ورنه، جان میکن اندرین پستی
[B][M1]پی این زاد رو، که زاد اینست[M2]روح را توشهٔ معاد اینست
[B][M1]هر که او آشنا نشد با نجم[M2]همچو شیطان کند شهابش رجم
[B][M1]دیو چون استراق سمع کند[M2]آتشش احتراق جمع کند
[B][M1]تا چو آن آتش اندرو افتد[M2]سر معلق‌زنان فرو افتد
[B][M1]رفتن دیو تا هوا باشد[M2]جای او برفلک کجا باشد؟
[B][M1]فلکی چون نبود همراهش[M2]برنیامد کلاه ازین چاهش
[B][M1]تو به بادی چو یخ فروبندی[M2]به تفی آخ واخ فرو بندی
[B][M1]چون توانی گذشت ازین دو نهنک؟[M2]مگر آنشب که خورده باشی بنک
[B][M1]اعتدال ار ز زر بیاموزی[M2]در اثیر اوفتی، برافروزی
[B][M1]قلب را سوختن یقین باشد[M2]وین اثیر از برای این باشد
[B][M1]نقد آنکس که خالص آمد تفت[M2]از خلاص اثیر بیرون رفت
[B][M1]راه گردون پر آتش اندازیست[M2]پس تو پنداشتی که بربازیست؟
[B][M1]گرنه پیش این زبانه‌ها بودی[M2]آسمان آشیانه‌ها بودی
[B][M1]چون سمندر نگشته آتش‌خوار[M2]چون روی بر سپهر آتش بار؟
[B][M1]ای چو روباه، نزد شیر مرو[M2]پیش او باش حق دلیر مرو
[B][M1]گذرت بر اثیر خواهد بود[M2]راه بر زمهریر خواهد بود
[B][M1]سرد و گرم این دم ار نورزی تو[M2]زین بسوزی وزان بلرزی تو
[B][M1]طاقت هیچ سرد و گرمت نیست[M2]به فلک میروی و شرمت نیست
[B][M1]تا تنت همچو جان نگردد پاک[M2]نتوانی گذشت بر افلاک
[B][M1]چون شود جمع نور با سایه[M2]چه سپهر و چه نردبان پایه؟
[B][M1]آنکه از آب و خاک مایه نداشت[M2]برفلک شد، که هیچ سایه نداشت
[B][M1]سایه زایل شود چو نور آمد[M2]غیب بگریخت چون حضور آمد
[B][M1]هر کرا عقل و روح دایه بود[M2]تن او را کدام سایه بود؟
[B][M1]نور بر سایه چون زیادت شد[M2]غیب در کسوت شهادت شد
[A]
[B][M1]چون بمیری ازین جواهر خمس[M2]عقل و نفست نپاید اندر رمس
[B][M1]در این نه مقوله بسته شود[M2]دل ازین چار قید رسته شود
[B][M1]برهی از سه بعد و از شش حد[M2]اوحدی‌وش رخ آوری به احد
[B][M1]این تخیل نماند و احساس[M2]وین تکاپوی منهیان حواس
[B][M1]دیدهٔ روح بی‌سبل گردد[M2]مشکل نفس جمله حل گردد
[B][M1]هرچه خواهی میسرت باشد[M2]وآنچه جویی برابرت باشد
[B][M1]در جهانی رسی سراسر جان[M2]وندرو کاردار عقل و روان
[B][M1]لبشان بی‌زبان سخن پیوند[M2]چهره بی‌عشوه شاهد و دلبند
[B][M1]همه یکرنگ و هیچ رنگی نه[M2]همه صلح و هراس جنگی نه
[B][M1]جامها پر ز شهد و شیر وشراب[M2]باغها پردرخت و میوه و آب
[B][M1]باغ مینو گشاده در درهم[M2]شاخ مینا کشیده سر در هم
[B][M1]شربت آینده نزد رنجوران[M2]میوه ریزنده بر سر دوران
[B][M1]هرچه جان کشته پیش دل رسته[M2]چشم جان دیده هرچه دل جسته
[B][M1]دور نزدیک و سخت نرم شده[M2]زشت زیبا و سرد گرم شده
[B][M1]همه از مردن و هلاک ایمن[M2]دل و جانها ز ترس و باک ایمن
[B][M1]نه ز اندوه رخ بریزد رنگ[M2]نه ز انبوه خانه گردد تنگ
[B][M1]فارغ از رنج ناملایم و ضد[M2]ایمن از ازدحام دشمن وند
[B][M1]بر سر دوشها تراز بقا[M2]در کف هوشها جواز لقا
[B][M1]بر بساط بقا چو دلبندان[M2]وز نشاط لقا چو گل خندان
[B][M1]باغهایی به دست خود کشته[M2]بر زمینی ز عنبر آغشته
[B][M1]گه شراب بقا چشانندش[M2]گه به باع لقا کشانندش
[B][M1]گه کند در جمال حور نظر[M2]گه ز کوثر کنندش آبشخور
[B][M1]ملکش در نوازش آرد و ناز[M2]میکند در جهان جان پرواز
[B][M1]حلم او انگبین ناب شود[M2]علم گه شیر و گه شراب شود
[B][M1]حله پوشد، که سترپوشی کرد[M2]باده نوشد، که خشم نوشی کرد
[B][M1]پیشش آرند میوه‌های بهشت[M2]از درخت عمل که اینجا کشت
[B][M1]تیر انصاف در کمان آرند[M2]جان به شکرانه در میان آرند
[B][M1]رنج‌بینان به راحتی برسند[M2]ره‌نشینان به ساحتی برسند
[B][M1]چون شوی دور ازین سرای هوس[M2]با تو همراه علم باشد بس
[B][M1]عملت میبرد علم در پیش[M2]علم خود را جدا مدار از خویش
[B][M1]گر طلب میکنی بهشت بقا[M2]نزنی جز در بهشت لقا
[B][M1]در بهشت خدا علف نبود[M2]هرچه خواهد شدن تلف نبود
[B][M1]وآنچه از خوردنیست نام او را[M2]گرچه باشد، مشو غلام او را
[B][M1]بادهٔ او رحیق مختومست[M2]ختمش از مشک او نه از مومست
[B][M1]شیر علمست و باده معرفتش[M2]شهد شیرین تعقل صفتش
[B][M1]در زمین شیر و انگبین گویی[M2]چون روی بر فلک همین گویی
[B][M1]تو کزین گونه غره‌باشی و غرق[M2]ز آسمان تا زمین برتوچه فرق؟
[B][M1]رو به دیدار روح دل خوش کن[M2]گندم و میوه را برآتش کن
[B][M1]در بهشتی که سفرهٔ نانست[M2]پی‌منه، کان بهشت دونانست
[B][M1]گرتو از بهر باغ در کاری[M2]در ده این باغ‌ها بسی داری
[B][M1]بی عمل در بهشت رفت آدم[M2]آدمی بی‌عمل درآید هم
[B][M1]باغ دیدار جوی و آب لقا[M2]باغ انگور و میوه را چه بقا؟
[B][M1]میزبان را چو با تو میل بود[M2]خوردن میوه خود طفیل بود
[B][M1]جای خود در بهشت باقی کن[M2]رخ در آن بزمگاه ساقی کن
[B][M1]دست جز بر در قبول مکش[M2]داس در گندم فضول مکش
[B][M1]آدمت را که خواب جهل بود[M2]امر« لاتقرابا» ش سهل نمود
[B][M1]گر بدان نکته دست رد نزدی[M2]در ره «اهبطو» ش حد نزدی
[B][M1]چه دهی دل بدین شمامهٔ شوم؟[M2]دست کش سوی میوه معلوم
[B][M1]کار حوا به جز هوا نبود[M2]ز آدم این بیخودی روا نبود
[B][M1]آن بهشتی که اندرو علفست[M2]لایق مدخلان ناخلفست
[B][M1]اندر آن عالم این ستمها نیست[M2]وین بد و نیک و بیش و کمها نیست
[B][M1]فارغست از تزاحم و تنگی[M2]نیست رنگی بغیر یکرنگی
[B][M1]عالم وحدتست عالم نور[M2]عالم کثرت این سرای غرور
[B][M1]جای شخص مجرد روحی[M2]نبود جز بهشت سبوحی
[B][M1]برتفاوت بود مراتب خلد[M2]دور از اندازه نیست راتب خلد
[B][M1]هشت جنت ز بهر این آمد[M2]از حکیمان بما چنین آمد
[B][M1]هر یکی را ز ما بهشتی هست[M2]قصر و ایوان و آب و کشتی هست
[B][M1]تو ببین نیک تا چه کاشته‌ای؟[M2]چه به روز پسین گذاشته‌ای؟
[B][M1]نکنی رخ به خانه‌های بهشت[M2]گرنه از زر بود بنا را خشت
[B][M1]زر فرستی برای خشت زنان[M2]چند ازین زر؟ زهی سرشت زنان!
[B][M1]نه به اخلاص میکنی کاری[M2]زان درختت نمیدهد باری
[B][M1]تو که در بند قلیه و نانی[M2]کی رسی در بهشت رحمانی؟
[B][M1]خوردن اینجا روا نمیدارند[M2]در بهشت آش و سفره چون آرند؟
[B][M1]در بهشت ار خوری جو و گندم[M2]همچو آدم کنی ره خود گم
[B][M1]ریستن گیردت ز خوردن زشت[M2]به درت باید آمدن ز بهشت
[B][M1]عاقلان مردن از اجل گیرند[M2]عاشقان پیش ازین اجل میرند
[B][M1]بی‌گناهی بپوی مردانه[M2]که گنه‌کار ترسد از خانه
[B][M1]مرگ نیکان حیات جان باشد[M2]مرگ بر بدکنش زیان باشد
[B][M1]گر بترسد ز مرگ بدکاره[M2]نتوان کرد عیب بیچاره
[B][M1]دل او میدهد گواهی راست[M2]که اجل داد او بخواهد خواست
[A]
[B][M1]شد غلام ملک به می خوردن[M2]بشدند از پیش به پی کردن
[B][M1]یافتندش به کنج میخانه[M2]مفلس و عور و مست و دیوانه
[B][M1]پس بگفتند پند و هیچ نگفت[M2]میکشیدند و او دگر میخفت
[B][M1]رند کی میگذشت آشفته[M2]بارها خانه پدر رفته
[B][M1]دید کان گیرو ده مجازی نیست[M2]گفت: خشم ملوک بازی نیست
[B][M1]بهلیدش چنانکه مست افتد[M2]که بلا بیند ار به دست افتد
[B][M1]خواجه هر چند پر هنر داند[M2]جرم خود بنده نیکتر داند
[B][M1]قصهٔ این پسر بپرس ازمن[M2]کین خمارش به از خمار شکن
[B][M1]آنچه گفتیم حال دانا بود[M2]که به علم و بدین توانا بود
[A]
[B][M1]ورندارد ز دین و دانش بهر[M2]از تنش جان جدا کنند به قهر
[B][M1]در جهان جای او حجیم بود[M2]آبش از جرعهٔ حمیم بود
[B][M1]تنگ ماند برو جهان فراخ[M2]رخ فرا میکند به هر سوراخ
[B][M1]گرد او دودهای ظلمانی[M2]از مزاجات جهل و نادانی
[B][M1]او در آن دودهای آتش ریز[M2]میرود چشم بسته، افتان خیز
[B][M1]عور ماند، که پرده در بودست[M2]خوار ماند، که عشوه‌گر بودست
[B][M1]گه رود با روان غمناکان[M2]گه درآید به گور ناپاکان
[B][M1]به هوا بر شود، بسوزندش[M2]بر زمین بگذرد، بدوزندش
[B][M1]کور و در دست او عصایی نه[M2]عور و بر دوش او کسایی نه
[B][M1]تن او قوت مار و طعمهٔ مور[M2]او همی بین و میگذر از دور
[B][M1]نه ز پس راه یابد و نه ز پیش[M2]نه به بیگانه در رسد، نه به خویش
[B][M1]رخ به راه آورد، قفاش زنند[M2]باز گردد، به صد جفاش زنند
[B][M1]نه گریزندگیش را پایی[M2]نه ستیزندگیش را رایی
[B][M1]جان او در تموز و یخ‌بندان[M2]زنده، لیکن فتاده در زندان
[B][M1]دل او بی‌ضیا و نور و فروغ[M2]گوش او بر گزاف و فحش و دروغ
[B][M1]ظلمت ظلم بر وی اندوده[M2]چرک بر چرک و دوده بر دوده
[B][M1]تهمت و جهل و حسرت و خواری[M2]فرقت و گمرهی و بی‌یاری
[B][M1]کرده پهنای خاک تنگ برو[M2]چرخ باریده شوک و سنگ برو
[B][M1]جانش از نور علم عاری و عور[M2]تن ز ظلمت بمانده در گل گور
[B][M1]زان و حل قوت گذشتن نه[M2]به عمل راه باز گشتن نه
[B][M1]گرد بر گرد او ز مظلمه‌ها[M2]برقهای جهنده از دمه‌ها
[B][M1]صحبتش با بدان و نیکی نه[M2]سر او پر خمار و سیکی نه
[B][M1]کارش از دست رفته، سر در پیش[M2]دیده احوال خویش و رفته ز خویش
[B][M1]چون در آید سرش ز غفلت نوم[M2]بشناسد که : «لیس ظلم الیوم»
[B][M1]دوزخ نقد مفسدان اینست[M2]نسیه خور صد هزار چندینست
[B][M1]این چنین مرگ مرگ عام بود[M2]وینچنین مرده ناتمام بود
[B][M1]روح ازین گنبدش بدر نشود[M2]بلکه زین چاه بر زبر نشود
[B][M1]روی تحقیق ازو نهان گردد[M2]آرزومند این جهان گردد
[B][M1]هر به یک چند در لباس خیال[M2]اندر آید به خواب اهل و عیال
[B][M1]بنماید به عجز صورت خویش[M2]عرضه دارد همی ضرورت خویش
[B][M1]تا بدانند جنس رازش را[M2]معنی حاجت و نیازش را
[B][M1]دو سه نانش به زور بفرستند[M2]یا چراغی به گور بفرستند
[B][M1]بعد ازو گر یکی ز صد بدهند[M2]صدقات آن بود که خود بدهند
[B][M1]هرچه بیش از کفاف داری تو[M2]ندهی، بر گزاف داری تو
[B][M1]پیش از آن کت اجل کند در خواب[M2]خویشتن را به زندگی دریاب
[B][M1]تا نباید بلابه و زاری[M2]مال خود خواستن بدین خواری
[B][M1]حق ایزد نداده‌ای به خوشی[M2]تا مکافات آن چنین بکشی
[B][M1]از تو کرد او به صد زبان خواهش[M2]تو ندادی به گوش خود راهش
[B][M1]اهل حاجت که داری از چپ و راست[M2]لب ایشان بدان زبان گویاست
[B][M1]حق و ادرار خویش میطلبند[M2]نه ز انصاف بیش میطلبند
[B][M1]شکر انعام او به دانش کن[M2]نظری هم به بندگانش کن
[B][M1]آنچه بینی که دون و بدکارند[M2]بر ایزد نه روزیی دارند؟
[B][M1]گر چنینش خوری، رسی به صواب[M2]ور نه بعد از تو خود خورند اصحاب
[B][M1]بتو پیش از تو گر زری دادند[M2]دان که از بهر دیگری دادند
[B][M1]گر تو دادیش یافتی جنت[M2]ور نه او خود ربود بی‌منت
[A]
[B][M1]ای شب و روز عالم از تو بساز[M2]شب و روزی به کار ما پرداز
[B][M1]شب نگاهی درین معانی کن[M2]روز لطفی چنانکه دانی کن
[B][M1]حبذا از چنان دل افروزی ![M2]اتفاق چنین شب و روزی
[B][M1]صاحبا، در شب سعادت خواب[M2]مکن و روز نیک را دریاب
[B][M1]که وجودت به جود فربه باد[M2]روزت از روز و شب ز شب به باد
[B][M1]تحفه کین مفلس فقیر آورد[M2]در پذیر، ارچه بس حقیر آورد
[B][M1]تو که بر فرق آسمان تاجی[M2]به متاع زمین چه محتاجی ؟
[B][M1]گر علومست در نوشتهٔ تست[M2]ور سلوکست سر گذشتهٔ تست
[B][M1]نه بدان آورندت اینها پیش[M2]که شود دانشت به اینها بیش
[B][M1]سخن از خواندنت به کام رسد[M2]چون به نام تو شد به نام رسد
[B][M1]کاملی را که بنگری از دور[M2]گرچه خامل بود، شود مشهور
[B][M1]صوت صیت تو در جهانگیری[M2]بر صدای فلک کند میری
[B][M1]قید اقبال در سر قلمت[M2]مرکز فتح سایهٔ علمت
[B][M1]مستی خواجگان همنامت[M2]در دو گیتی ز جرعهٔ جامت
[B][M1]بر تو خوردی ازین جهانداری[M2]که بزرگی ز آسمان داری
[B][M1]بدعا خواستست شاه ترا[M2]زان پرستد همی سپاه ترا
[B][M1]با تو همراه کرده‌اند از غیب[M2]سروری، چون کف کلیم از جیب
[B][M1]ای همه ناز و نوشها بتو خوش[M2]ناز ما نیز وقتها میکش
[B][M1]طرفه باشد چو موی بر دیبا[M2]ناز کردن ز روی نازیبا
[B][M1]من درین سالها که بی توشه[M2]کرده بودم زاین و آن گوشه
[B][M1]ارغنون غمت نواخته‌ام[M2]بدعای تو سر فراخته‌ام
[B][M1]خانه پرور ز سایه گوید و نور[M2]عاشقانرا چه غیبت و چه حضور؟
[B][M1]مردم این جهان و مرد تویی[M2]نوش داروی اهل درد تویی
[B][M1]آن مبین کم سریست یا پاییست؟[M2]بشنو کین سخن هم از جاییست
[B][M1]گر قبول اوفتد رهینم و شاد[M2]و گرش رد کنی، بقای تو باد
[B][M1]نه که هر مهره‌ای گهر باشد[M2]کار درویش ما حضر باشد
[B][M1]چشم کردی بروی هرکس باز[M2]نظری هم بدین غریب انداز
[B][M1]من چگویم : چه کن؟ تو میدانی[M2]مددم کن بهر چه بتوانی
[B][M1]نظری کن به حال من زین به[M2]زانکه من هم رعیتم در ده
[B][M1]ده نشینی چه دیگ جوشاند ؟[M2]جامهٔ مدح در که پوشاند ؟
[B][M1]این چنین فضل و خلق باید و خوی[M2]تا توان باخت در معانی گوی
[B][M1]از تو گیرد سخن فروغ چو شمع[M2]که بر تست کل معنی جمع
[B][M1]مصر جامع تویی معانی را[M2]پادشاهی و پهلوانی را
[B][M1]هرکجا این چنین کمالی هست[M2]نطق را اندرو مجالی هست
[B][M1]تا کنونم نبوده ممدوحی[M2]آب توفان آز را نوحی
[B][M1]چون رسید این سفینه بر جودی[M2]عرضه افتد به لحن داودی
[B][M1]در زبور سخن مناجاتم[M2]مشتمل بر فنون حاجاتم
[B][M1]بنوازم به قدر و اندازه[M2]تا برون آورم تر و تازه
[B][M1]از نورد سخن نسیجی چند[M2]وز رصدگاه فضل زیجی چند
[B][M1]گرچه از سیرت هنر پوشی[M2]تن فرو داده‌ام به خاموشی
[B][M1]دگر اندر خروشم آوردند[M2]همچو دریا به جوشم آوردند
[B][M1]سخن اوحدی، که میدانی[M2]اندرین روزگار ارزانی
[B][M1]کم به دیوان برند مانندش[M2]ور مدون شود، بخوانندش
[B][M1]هر مگس انگبین چه داند کرد؟[M2]جز مگس انگبین تواند خورد؟
[B][M1]مگسی انگبین چو ماه کند[M2]مگسی دیگرش تباه کند
[B][M1]این سخنهای بکر پرورده[M2]مهل امروز در پس پرده
[B][M1]شعر نوری ز عرش زاینده است[M2]زان چو عرش استوار و پاینده است
[B][M1]فیض باید به آسمان قایم[M2]تا بماند چو آسمان دایم
[B][M1]گرچه فوجی به شعر مشهورند[M2]پیش عقل از حساب ما دورند
[B][M1]اندرین جام کن به لطف نگاه[M2]تا ببینی چو بیژنم در چاه
[B][M1]ای که کیخسرو زمانی تو[M2]کی روا باشد ار ندانی تو؟
[B][M1]بیژن شیر خفته در زندان[M2]کنده گرگین بی‌هنر دندان
[B][M1]داری این جام و این گلستان را[M2]بدر افگن سفال مستان را
[B][M1]چون چراغیست این صحیفهٔ نور[M2]شده نزدیک ازو منور و دور
[B][M1]کش برافروختم به روغن روح[M2]آخر شب به بزمهای صبوح
[B][M1]هر کرا باشد این چنین گنجی[M2]برده باشد به حاصلش رنجی
[A]
[B][M1]خاطر پاک ساکنان قبور[M2]« روح الله روحهم بالنور »
[B][M1]همه پرداختند پیش از من[M2]اندرین باب نظم بیش از من
[B][M1]چه نویسد کسی بدان پاکی ؟[M2]وانگهی ناکسی چو من خاکی ؟
[B][M1]لیکن ارواح زندهٔ ایشان[M2]داده نیرو به بندهٔ ایشان
[B][M1]اگرش قطره‌ایست در کوزه[M2]هم از آن بحرهاست در یوزه
[B][M1]روح ایشان مرا چو محرم داشت[M2]هیچ محرومم از کرم نگذاشت
[B][M1]به ادب دیده‌ام عبارتشان[M2]نشدم بی‌ادب به غارتشان
[B][M1]دلم ما ز خاطر فسردهٔ خود[M2]چونکه خرسند شد به خردهٔ خود
[B][M1]گرد وزر و پی وبال نگشت[M2]در سخن بر کسی عیال نگشت
[B][M1]لاجرم یافت بیش از اندازه[M2]فیض بر فیض و تازه بر تازه
[B][M1]گر نگویم که: زهر یا قندست[M2]داند آن کش دلی خردمندست
[B][M1]تحفه‌هاییست کن فکانی این[M2]فیضهاییست آسمانی این
[B][M1]سقطی نیست اندرین گفته[M2]عقد دریست پر بها سفته
[B][M1]گنج معنیست اینکه پاشیدم[M2]نه کتابی که بر تراشیدم
[B][M1]چون ز تاریخ برگرفتم فال[M2]هفتصد رفته بود و سی‌وسه سال
[B][M1]که من این نامهٔ همایون‌فر[M2]عقد کردم به نام این سرور
[B][M1]چون به سالی تمام شد بدرش[M2]ختم کردم به لیلة القدرش
[B][M1]شب او قدر باد و روزش عید[M2]چشم بدخواه از آنکمال بعید
[A]
[B][M1]با چنین فقر و این تهی دستی[M2]وندرین خاکساری و پستی
[B][M1]پشت گرمم بدانکه بی‌کم و کاست[M2]اعتقادی درست دارم و راست
[B][M1]به رسول و کلام و وحی و ملک[M2]به شب قربت و عروج فلک
[B][M1]به بهشت و بدوزخ و بالم[M2]به سماوات و عرش و لوح و قلم
[B][M1]به ترازو و عرصهٔ عرصات[M2]به عبور مجردان ز صراط
[B][M1]به کرامات و معجز و بولی[M2]به ابوبکر و عمر و بعلی
[B][M1]به شب اولین گور و عذاب[M2]به وقوف و بحشر و نشر و حساب
[B][M1]به خدایی که واحدست و صبور[M2]به خدایی که قادرست و غفور
[B][M1]بی‌زن و بی‌شریک و فرزندست[M2]او به کس، کس باو نه مانندست
[B][M1]حی و قیوم و بر وعدل و علیم[M2]خالق و رازق و قدیر و قدیم
[B][M1]بود و هست و بود ولی بیچون[M2]از جسد فرد و از جهت بیرون
[B][M1]ز اختر و چرخ و عقل و جان برتر[M2]وز خیال و ضمیر و فکر به در
[B][M1]ملک انس و جان علی‌الاطلاق[M2]« ابدی الظهور والاشراق »
[B][M1]حکم او عدل و وعدهٔ او راست[M2]بجز و هرچه بود و هست و اوراست
[B][M1]پادشاها، به ذات اکرم تو[M2]به صفات و به اسم اعظم تو
[B][M1]که ز ایمان مکن تهی دستم[M2]بر همینم بدار تا هستم
[A]
[B][M1]یارب، این نوبر نو آیین را[M2]زادهٔ عقل و دادهٔ دین را
[B][M1]به تراز قبول نوری بخش[M2]خاطرم را ازو سروری بخش
[B][M1]توشهٔ راه هوشمندان کن[M2]قسمت مردم سخندان کن
[B][M1]به رخش تازه‌دار جانم را[M2]شرمساری مده روانم را
[B][M1]روی او را به چشم بد منمای[M2]به رخش چشم بی‌هنر مگشای
[B][M1]بر دل اهل ذوق راهش ده[M2]وز قبول نفوس جاهش ده
[B][M1]زو بر انداز پردهٔ پوشش[M2]تا چو گوهر کنند در گوشش
[B][M1]مرسان باد حاسدش به ترنج[M2]همچو گنجش رها مکن در کنج
[B][M1]جام جم را ز عکس او ده شرم[M2]مجلس عاشقان بدو کن گرم
[B][M1]جلوه‌ای ده ز رونق و نورش[M2]خاصه در دستگاه دستورش
[B][M1]شهرتش ده به کنیت سامی[M2]مهلش در خمول گم‌نامی
[B][M1]مدهش جز به دست خوشخویان[M2]گوش دارش ز سنگ بدگویان
[B][M1]در جهانش به لطف گردان کن[M2]روزی دست شیرمردان کن
[B][M1]گر درو سهو یا خطایی هست[M2]تو ببخشای چون عطایی هست
[B][M1]ناظران را ازو حیاتی بخش[M2]اوحدی نیز را نجاتی بخش
[B][M1]دل او را به ذکر عادت کن[M2]کار او ختم بر سعادت کن
[END]