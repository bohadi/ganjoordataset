[START][A]
[B][M1]فلک کینه گرا دوش به آهنگ جفا[M2]همه شب پای فرو هشت به کاشانهٔ ما
[B][M1]گفتم از بهر چکار آمده‌ای گفت که جور[M2]گفتم از بهر چه تقصیر بود گفت: وفا
[A]
[B][M1]دردا که بود خاصیت این چشم ترم را[M2]کز گریه ز روی تو ببندد نظرم را
[B][M1]دل بستگیم تازه به دام تو شد اکنون[M2]کز سنگ جفا ریخته‌ای بال و پرم را
[A]
[B][M1]دامن قاتل به دست آمد دم بسمل مرا[M2]دعوی خون بیش ازین کی باشد از قاتل مرا
[A]
[B][M1]هر کجا نام ز دانش همه افلاک حجاب[M2]هر کجا ذکر به نامش همه آفاق حیا
[A]
[B][M1]ای از لب تو به خون رخ لعل خضاب[M2]وز خجلت دندانت گهر غرق در آب
[B][M1]چشم و دل من به یاد دندان و لبت[M2]این در خوشاب ریزد آن لعل مذاب
[A]
[B][M1]آن بت گل چهره یارب بسته از سنبل نقاب[M2]یا به افسون کرده پنهان در دل شب آفتاب
[A]
[B][M1]ز دوری تو دو چشمم چو رود جیحون است[M2]شوم فدای تو، احوال چشم تو چون است
[A]
[B][M1]ماهم اگر به قهر شد از لطف باز گشت[M2]شکر خدا که آه سحر چاره ساز گشت
[B][M1]در ملک عشق خواجگی و بندگی کدام[M2]محمود بین چگونه غلام ایاز گشت
[B][M1]فرخنده هاتفیم به گوش این نوید گفت[M2]دوشینه چون ز خواب غمم دیده بازگشت
[B][M1]کای رشحه شاد زی که ز یمن قدوم شاه[M2]بر روی هم غمت در شادی فراز گشت
[B][M1]یعنی ضیا که قهر وی و لطف عام او[M2]این جانگداز آمد و آن دلنواز گشت
[A]
[B][M1]غم نه گر خاکم به باد از تندی خوی تو رفت[M2]غم از آن دارم که محروم از سر کوی تو رفت
[B][M1]گلشن خلدش شود گر جا، نیاساید دگر[M2]رشحهٔ مسکین که محروم از سر کوی تو رفت
[A]
[B][M1]دل رفت و ز خون دیده ما را[M2]پیداست به رخ از آن علامت
[A]
[B][M1]جان و دل بیرون کس ازدست تو مشکل می‌برد[M2]غمزه‌ات جان می‌رباید عشوه‌ات دل می‌برد
[B][M1]اضطرابم زیر تیغش نی ز بیم کشتن است[M2]شوق تیغ اوست تاب از جان بسمل می‌برد
[A]
[B][M1]می‌تپد از شوق دل در سینه‌ام گوئی که باز[M2]تیر دل دوزی به دل ز ابرو کمانی می‌رسد
[B][M1]می‌کند از شوق رشحه حرز جان تعویذ عمر[M2]سنگ جوری کز جفای پاسبانی می‌رسد
[B][M1]جعد مشکینش مگر سوده به خاک پای شاه[M2]کز شمیمش برمشامم بوی جانی می‌رسد
[B][M1]شاه محمود جهانبخش آن که جسم مرده را[M2]از دم جانبخش او روح روانی می‌رسد
[A]
[B][M1]ز هر مژگان کند صد رخنه در دل[M2]که بگشاید به روی خود دری چند
[B][M1]چو من کی با تو باشد عشق اغیار[M2]نیاید کار عیسی از خری چند
[B][M1]خراب از اوست شهر جهان و دل بین[M2]مسخر کرده طفلی کشوری چند
[A]
[B][M1]به قید زلف تو آن دل که پای بند شود[M2]غمش مباد که فارغ ز هر گزند شود
[B][M1]بلند نام تو در حسن شد خوشا روزی[M2]که در جهان به وفا نام تو بلند شود
[A]
[B][M1]تو آن شهریاری که از آستینت[M2]کشد بر سر خویش خورشید معجر
[B][M1]چو از خون گردان و از گرد میدان[M2]شود دشت دریا شود بحر چون بر
[B][M1]فلک گردد از نوک رمحت مشبک[M2]زمین گردد از نعل رخشت مجدر
[A]
[B][M1]ای ضیاء السلطنه ای بانوی گیتی مدار[M2]ای ضیاء دولت شاهی ز رویت آشکار
[B][M1]هر کجا شخصت سپهر اندر سپهر آمد حیا[M2]هر کجا ذاتت جهان اندر جهان آمد وقار
[B][M1]پیش خرگاه جلالت خرگه افلاک پست[M2]پیش خورشید جمالت چهرهٔ خورشید تار
[B][M1]خاک را از تکیه حلمش به تن باشد سکون[M2]چرخ را از لطمهٔ عزمش به سر باشد دوار
[B][M1]آنکه از وی یافت کاخ کفر و ذلت انهدام[M2]آنکه از وی گشت کار ملک و ملت استوار
[A]
[B][M1]همی ریزد به روی یکدگر دلهای مجروحان[M2]زند هر صبح چون شانه به زلف عنبرین تارش
[A]
[B][M1]فرستد مژدهٔ وصلی چو خو کردم به هجرانش[M2]که بر جانم نهد دردی بتر از درد رحمانش
[A]
[B][M1]شب و روز من آن داند که دیده است[M2]پریشان زلف او را بر بناگوش
[B][M1]ندارم عقل در کف ای خوشا دی[M2]ندارم هوش در سر ای خوشا دوش
[B][M1]نگه می‌کردی و می‌بردیم عقل[M2]سخن می‌گفتی و می‌بردیم هوش
[B][M1]عیان روی گل و دامان گلچین[M2]نشاید گفت بلبل را که مخروش
[A]
[B][M1]آمد هزار تیر تو بر جسم چاک چاک[M2]یک تیر شد خطا و شدم باعث هلاک
[B][M1]گر یار یاورم بود از آسمان چه بیم[M2]گر دوست مهربان بود از دشمنان چه باک
[B][M1]اشکم ز بیم هجر تو هر روز تا سمک[M2]آهم ز دست خوی تو هر شام تا سماک
[B][M1]بازش مگر حیات دهد لطف شهریار[M2]اکنون که گشت رشحه ز جور فلک هلاک
[B][M1]محمود پادشاه که در روزگار او[M2]از نوک ناوکش شده خفتان چرخ چاک
[A]
[B][M1]به یاد روی تو بر مه شبی نظر کردم[M2]نه اینکه رفتی و رو بر مه دگر کردم
[B][M1]ز دست هجر تو تا دیگری بسر نکند[M2]تمام خاک درت را ز گریه تر کردم
[A]
[B][M1]تاج دولت تا ز خاک درگهش بر سر زدم[M2]پشت پا بر تاج خاقان و افسر قیصر زدم
[B][M1]جستم از خاک درش خاصیت آب بقا[M2]آتش غیرت به جان زمزم و کوثر زدم
[A]
[B][M1]جفا و جور تو عمری بدین امید کشیدم[M2]که بینم از تو وفایی گذشت عمر و ندیدم
[B][M1]سزای آن که تو را برگزیدم از همه عالم[M2]ملامت همه عالم ببین چگونه شنیدم
[B][M1]اگر چه سست بود عهد نیکوان اما[M2]به سست عهدیت ای مه ندیدم و نشنیدم
[B][M1]دلم شکستی و عهد تو سنگدل نشکستم[M2]ز من بریدی و مهر از تو بی‌وفا نبریدم
[B][M1]زدی به تیغ جفایم فغان که نیست گناهی[M2]جز این که بار جفایت به دوش خویش کشیدم
[B][M1]تهی نگشت ز زهر غم تو ساغر عیشم[M2]از آن زمان که شراب محبت تو چشیدم
[B][M1]کنون ز ریزش ابر عطاش رشحه چه حاصل[M2]چنین که برق غمش سوخت کشتزار امیدم
[B][M1]ز جام عشق چو بیخود شدم چه جای شرابم[M2]ز مدح شاه چو سر خوش شدم چه جای نبیدم
[B][M1]ضیاء السلطنه خاتون روزگار که گوید[M2]سپهر بر درش از بهر سجده باز خمیدم
[A]
[B][M1]نکشد دل به جز آن سرو قدم جای دگر[M2]بی تو گلخن بنماید به نظر گلزارم
[B][M1]نرود رشحه به جز آن سر کو جای دگر[M2]گر دو روزی بروم جای دگر ناچارم
[A]
[B][M1]چه شود اگر که بری ز دل همه دردهای نهانیم[M2]به کرشمه‌های نهانی و به تفقدات زبانیم
[B][M1]نه به ناز تکیه کند گلی نه به ناله دلشده بلبلی[M2]تو اگر به طرف چمن دمی بنشینی و بنشانیم
[B][M1]ز غم تو خون دل ناتوان، ز جفات رفته ز تن توان[M2]به لب است جان و تو هر زمان، ستمی ز نو برسانیم
[B][M1]ز سحاب لطف تو گر نمی، برسد به نخل امید من[M2]نه طمع ز ابر بهاری و نه زیان ز باد خزانیم
[B][M1]بودم چو رشحه دلی غمین، الم و فراق تو در کمین[M2]نشوی به درد و الم قرین، گر از این الم برهانیم
[A]
[B][M1]یکی شد تا به کویت بانگ زاغ و نغمهٔ بلبل[M2]گلستان سر کوی تو با زاغ و زغن مانده
[A]
[B][M1]باز دل برد از کفم زلف نگار تازه‌ای[M2]بیقراری داد با این دل قرار تازه‌ای
[A]
[B][M1]جدا از زلف و رخسار تو جان دادم به ناکامی[M2]نه خرم از تو در صبحی نه دلشاد از تو در شامی
[B][M1]ندارم غم ز قرب مدعی رشحه که در کویش[M2]کنون قربی که هست او را فراهم بود ایامی
[B][M1]شهنشاه جهان شهزاده محمود آن جوانبختی[M2]که عقل پیر باشد پیش رای پخته‌اش خامی
[A]
[B][M1]پی وصل تو ما را زور و زری نیست[M2]نگاه حسرتی داریم و آهی
[B][M1]به مقصد پی برم کی رشحه چون نیست[M2]به غیر از بخت گمره، خضر راهی
[END]