[START][A]
[B][M1]انماالله اله واحد
[M2]و هو الغایب و هو الشاهد
[B][M1]می کند در همه اضداد ظهور
[M2]نیست با هیچ یک از اشیا ضد
[B][M1]سر وحدت به بطونش راجع
[M2]نقش کثرت به ظهورش عاید
[B][M1]اوست در صورت آدم مسجود
[M2]اوست در سلک ملایک ساجد
[B][M1]گرچه در صومعه ها مشهور است
[M2]وارد از صوفی و ورد از عابد
[B][M1]عاشق مست به میخانه خوش است
[M2]فارغ از ورد و نفور از وارد
[B][M1]جامی از هر دو جهان یکتا شو
[M2]لایری الواحد الا الواحد
[A]
[B][M1]بینمت ای خرد به کار تو گم
[M2]کارگه چرخ و کارگر انجم
[B][M1]جست عالم ز خوابگاه عدم
[M2]چون ز امرت رسید بانگ که قم
[B][M1]کی شناسد تو را اسیر جهات
[M2]چه خبر پشه را ز خارج خم
[B][M1]بی تو دهقان چه سان برون آرد
[M2]گندم از خوشه خوشه از گندم
[B][M1]در جودت پی دوام آن کس
[M2]که زد آمد خطاب او دم دم
[B][M1]هستی غیر تو به فکرت عقل
[M2]دیده احول است و نقش دوم
[B][M1]شکل پروین و صورت مه نو
[M2]چیست ظاهر شده بر این طارم
[B][M1]دارد از زخم توسن قهرت
[M2]هم ز دندان نشان و هم از سم
[B][M1]خالی از لطفت امتداد حیات
[M2]زهرناک افعی است سرتا دم
[B][M1]جان جامی فدای مردانی
[M2]کز ملکشان گزیدی و مردم
[B][M1]زنده جاودان شدند همه
[M2]حیث ماتوا بحب مولاهم
[A]
[B][M1]ای نامزد به نام تو درنامه قبول
[M2]یا ایها النبی و یا ایها الرسول
[B][M1]باران رحمتی تو که از آسمان جود
[M2]بر عاشقان تشنه جگر کرده ای نزول
[B][M1]کی در حریم حرمت جاه و جمال تو
[M2]هر یاوه گرد را رسد اندیشه دخول
[B][M1]حاشا که از تو روی نتابم خلیل وار
[M2]چون نیست آفتاب تو را آفت افول
[B][M1]هر چند رفت طاقتم از جان و جان ز تن
[M2]والله لیس حبک عن مهجتی یزول
[B][M1]گر کاذب است دعوی عشق تو بهر چیست
[M2]فی عینی البکاء و فی جسمی النحول
[B][M1]در سر هوای عشق تو جامی کشیده است
[M2]سر در گلیم فقر به پیغوله خمول
[A]
[B][M1]دی گذشتیم برآن دلبرو گفتیم دعا
[M2]قال من انتم قلنا فقراء غربا
[B][M1]فقراییم و عجب آنکه نخواهیم ز تو
[M2]هیچ حاجت که تویی در دو جهان حاجت ما
[B][M1]غرباییم و نداریم بجز تو وطنی
[M2]چند باشیم چنین از وطن خویش جدا
[B][M1]به فقیران نظری کن که به تأیید نظر
[M2]برمس فقر فقیران تویی اکسیر غنا
[B][M1]بر غریبان گذری کن که به تشریف قدوم
[M2]از دل تنگ غریبان تو بری بارعنا
[B][M1]گرچه در میکده عشق هزاران راه است
[M2]هست نزدیکترین راه ره فقر و فنا
[B][M1]جامی این راه بجز راه سبکباران نیست
[M2]دامن از خویش بیفشان و درین راه درآ
[A]
[B][M1]نفحات وصلک اوقدت جمرات شوقک فی الحشا
[M2]ز غمت به سینه آتشی که نزد زبانه کما تشا
[B][M1]تو چه مظهری که ز جلوه تو صدای صیحه صوفیان
[M2]گذرد ز ذروه لامکان که خوشا جمال ازل خوشا
[B][M1]همه اهل مسجد و صومعه پی ورد و دعای شب
[M2]من و ذکر طلعت و طره تو من الغداة الی العشا
[B][M1]زکمند زلف توهر شکن گرهی فکنده به کار من
[M2]به گره گشایی لعل خود که زکار من گرهی گشا
[B][M1]دل من به عشق تو می نهد قدم وفا به ره طلب
[M2]فلئن سعی فبه سعی ولئن مشی فبه مشی
[B][M1]به تو داشت خو دل گشته خون ز تو بود جان مرا سکون
[M2]فهجرتنی و جعلتنی متحیرا متوحشا
[B][M1]چه جفا که جامی خسته دل ز جدایی تو نمی کشد
[M2]قدم از طریق جفا بکش سوی عاشقان جفاکش آ
[A]
[B][M1]خط دمید از لب نوشین تو شیرین دهنا
[M2]خضر خواند انبته الله نباتا حسنا
[B][M1]خامه صنع ثنای تو رقم کرد به حسن
[M2]برگل از سبزه نوخیز زهی حسن ثنا
[B][M1]درازل سر دهانت ز ملک خواست حکیم
[M2]نعره برداشت که سبحانک لا علم لنا
[B][M1]سست بنیاد بود وعده وصل از تو بسی
[M2]کی توان خانه امید برآن کرد بنا
[B][M1]عمرها پیش تو در ظل عنایت بودم
[M2]داغ هجر تو بدل کرد عنایت به عنا
[B][M1]از قفس چند زند لاف تکلم طوطی
[M2]یک نفس لعل شکرریز تو گو در سخن آ
[B][M1]مرد کو دست به زربخشی رندان نگشاد
[M2]به بود بسته کف او چو عروسان به حنا
[B][M1]گربه خروار بریشم نبود تاری چند
[M2]بس بود بر خرک عود ز اسباب غنا
[B][M1]می پرستان همه از صاف بقا در طربند
[M2]کام جامی چه بود جرعه ای از جام فنا
[A]
[B][M1]از لعل تو عمت العطایا
[M2]وز زلفت تو دامت البلایا
[B][M1]بی پیروی سگان کویت
[M2]صارت خطواتنا خطایا
[B][M1]بی روشنی فروغ رویت
[M2]اضحت غدواتنا عشایا
[B][M1]شهرت طلبان نامجو را
[M2]یاد تو نشانده در زوایا
[B][M1]پای طلبم به ره شکستی
[M2]مطلوب تو زین چه بود آیا
[B][M1]یا پای مرا درست گردان
[M2]یا سوی من شکسته پاآ
[B][M1]داد دل جامی از جداییست
[M2]داد دل او بده خدایا
[A]
[B][M1]گر نیابم بویی از وصل تو در گلزارها
[M2]همچو اشک خود به خون غلطم میان خارها
[B][M1]چون نقاب افکنده دیدت شاهد گل در چمن
[M2]کند ناخن ناخن از رشک رخت رخسارها
[B][M1]پیش خورشیدم چو دیواریست حایل هر رقیب
[M2]باد چون سایه ز پا افتاده این دیوارها
[B][M1]مستم و دریوزه دارم وجه می گو محتسب
[M2]تا بگرداند مرا گرد همه بازارها
[B][M1]کار من میخواری و بارم سبوی می کشیست
[M2]بار من باشد دگر کار آزمودم بارها
[B][M1]گرنه با زلف رساند سلسله پشمینه پوش
[M2]تار و پود خرقه اش باشد همه زنارها
[B][M1]گر به دست راست جامی سبحه دارد جام می
[M2]برکفش نه کو به دست چپ کند این کارها
[A]
[B][M1]بندم به سینه دمبدم از سیم مژگان تارها
[M2]وز دل بر این قانون ز غم بیرون دهم آزارها
[B][M1]تا لعل شکر خای تو شد قیمتی کالای تو
[M2]درهر سر از سودای تو شوریست در بازارها
[B][M1]باشدکه یک گلبرگ تر آید چو رویت در نظر
[M2]چون باد گردم هر سحر گرد همه گلزارها
[B][M1]بی رویت ای رشک سمن گل نیست آنها در چمن
[M2]دور از تو برق آه من آتش زد اندر خارها
[B][M1]با ضعف تن پشت دوتا تا ایستم پیشت به پا
[M2]در کوی تو نبود مرا پشتی جز از دیوارها
[B][M1]پندار زهدم داده خو با کردن از خود گفت و گو
[M2]می ده که یابد شست و شو نقش همه پندارها
[B][M1]جامی چه غم گر خون خورد تا شعر رنگین آورد
[M2]برخاطرت گر بگذرد روزی بدین گفتارها
[A]
[B][M1]چرخ کبود هر شب و رخشان ستاره ها
[M2]دودیست زآتش من و در وی شراره ها
[B][M1]لاغر تنم ز گریه پر از قطره های خون
[M2]باریک رشته ایست در او لعل پاره ها
[B][M1]یکچند در نظاره رویت گذشت و نیست
[M2]جز آب دیده حاصل من زان نظاره ها
[B][M1]در باغ لطف چون خط و رخسار تو که دید
[M2]یک گل که مشک تر دمدش بر کناره ها
[B][M1]بیچاره ایست لایق وصلت که در فراق
[M2]دست هوس گسست ز دامان چاره ها
[B][M1]مستی به مهد ناز چه دانی که در غمت
[M2]پهلو به خارهاست شبم پا به خاره ها
[B][M1]کرده ست جامی از گهر وصف لعل تو
[M2]درگوش شاهدان سخن گوشواره ها
[A]
[B][M1]کؤوس الراح دارت خذ ید الساقی و قبلها
[M2]که باشد در کف او قوت جانها قوت دلها
[B][M1]ز صد سالک سوی مقصد یکی ره برد و باقی را
[M2]شد اندر راه دامنگیر آب و خاک منزلها
[B][M1]به جان اندر خطر در بحر غواصان پی گوهر
[M2]نشسته از خطر ایمن صدف چینان ساحلها
[B][M1]چه گویم وصف آن شاهد که تا باشد جهان باشد
[M2]حدیثش نقل مجلسها جمالش شمع محفلها
[B][M1]شتر رقاص گردد برمغیلان چون شود حادی
[M2]به وصف کعبه وصلش جرش جنبان محملها
[B][M1]بریز ای دیده بر خاک مذلت گریه حسرت
[M2]که گلهای کرامت بر دمد روزی ازین گلها
[B][M1]رخ خدمت متاب از صحبت پیر مغان جامی
[M2]که آنجا می شود دفع بلاها حل مشکلها
[A]
[B][M1]شراب لعل باشد قوت جانها قوت دلها
[M2]الا یا ایها الساقی ادرکأسا و ناولها
[B][M1]چو ز اول عشق مشکل بود و آخر هم چرا گویم
[M2]که عشق آسان نمود اول ولی افتاد مشکلها
[B][M1]خوشا مستی که هشیار از حرم خیزد ازان فارغ
[M2]که بود اندر میان راهی و اندر راه منزلها
[B][M1]ندانم کز کدامین پرده زد حادی نوا کامشب
[M2]ز گلبانگ حدی سیر دگر دارند محملها
[B][M1]مزن بر کهنه دلق درد نوشان زاهدا طعنه
[M2]که در کوی مغان هستند صدرآرای محفلها
[B][M1]شدم در لایهای خم فرو هر چند می دانم
[M2]که روزی بردمد گلهای رسوایی ازین گلها
[B][M1]درین گرداب غم کشتی می از کف منه جامی
[M2]که نتوان جز بدین کشتی گرفتن راه ساحلها
[A]
[B][M1]رفیقان خاک نجد است این نگه دارید محملها
[M2]که آرد عشق یاران گریه بر آثار منزلها
[B][M1]به هر منزل بتان دل گسل بودی نمی دانم
[M2]ازین فرخنده منزلها چرا بستند محملها
[B][M1]ز اشک عاشقان بوده ست پر گل راهشان اینک
[M2]نشان دست و پای ناقه هاشان مانده در گلها
[B][M1]به هر جایی که بنماید نشانی از کف پایی
[M2]فروریزند اشک از دیده ها خونابه از دلها
[B][M1]چرد گور و گوزن امروز هرجا ساز کردندی
[M2]میان سبزه و گل آهوان شوخ محفلها
[B][M1]خوش آن کز گریه بودی گرد من دریا و بر حالم
[M2]زدندی قهقهه آن نازنین کبکان ز ساحلها
[B][M1]چرا شد کوف و کرکس کبک و تیهو را خلف یارب
[M2]ز تصریف قضا دارم بسی زینگونه مشکلها
[B][M1]نویس ازمن به ایشان نامه ای از صدق دل جامی
[M2]وضمنها صفاء الود فاختمها و ارسلها
[A]
[B][M1]قومی به هوای حج در قطع بیابانها
[M2]جمعی ز نشاط می در طوف گلستانها
[B][M1]وین طایفه دیگر با داغ غمت فارغ
[M2]هم از طرب اینها هم از طلب آنها
[B][M1]تا دل به تو شد بسته وز غیر تو بگسسته
[M2]خوردیم بسی خونها کندیم بسی جانها
[B][M1]تا دامن وصلت را آریم به کف روزی
[M2]ماییم و سرفکرت شبها به گریبانها
[B][M1]باشد پی هر دردی اندیشه درمانی
[M2]برد از دل ما دردت اندیشه درمانها
[B][M1]چندان به دلم تیرت جا کرد که بر سینه
[M2]چون سنگ زنم خیزد آواز ز پیکانها
[B][M1]در راه تو هر پیمان سدیست جدا جامی
[M2]پیمانه می بستان بشکن همه پیمانها
[A]
[B][M1]مجلس پیر مغان است و پر از باده سبوها
[M2]طیب الله بها وقت کرام شربوها
[B][M1]هر طرف باده به کف درد کشانند نشسته
[M2]احسن الناس نفوسا و قلوبا و وجوها
[B][M1]عشق بحریست عجب ژرف که از موج پیاپی
[M2]کرده جوهای شگرف است روان از همه سوها
[B][M1]بجه از جوی و درین بحر فکن کشتی خود را
[M2]که درین بحر شود متحد آخر همه جوها
[B][M1]ما عجب تشنه جگر رطل گران باده فراوان
[M2]زان به تنگیم که تنگ است دهانها و گلوها
[B][M1]عاشقان روی کی آرند به خوبان نکو رو
[M2]گر نبینند عیان روی تو را در همه روها
[B][M1]ما گدایان در میکده هاییم چو جامی
[M2]بارها کرده به دریوزه پر از باده کدوها
[A]
[B][M1]بساط سبزه فکندند کوه و صحرا را
[M2]ز لاله آرزوی جام تازه شد ما را
[B][M1]کجاست ساقی گلرخ که رنگ لاله دهد
[M2]به بزم گل ز می لعل جام مینا را
[B][M1]ازان میی که فروغش اگر رسد به سهیل
[M2]عقیق ناب کند سبحه ثریا را
[B][M1]به طرف باغ نه امروز بزم عیش که هست
[M2]ترانه های عجب بلبلان شیدا را
[B][M1]می مروق و فصل بهار و صوت هزار
[M2]کجا به توبه شود میل طبع دانا را
[B][M1]دماغ عقل ز فکر زمانه سوداییست
[M2]پیاله ای دو سه درده علاج سودا را
[B][M1]به باده وقت خود امروز صرف کن جامی
[M2]گذار با کرم دوست کار فردا را
[A]
[B][M1]جز شمع کافوری مخوان آن سرو سیم اندام را
[M2]کز تن چو پیراهن کشد روشن کند حمام را
[B][M1]گیسوی مشکین بر تنش گویی نهاده باغبان
[M2]بهر شکار بلبلان بر خرمن گل دام را
[B][M1]نبود شب مهمانیش حاجت به شمع افروختن
[M2]کز رخ فروغ صبحدم بخشد نماز شام را
[B][M1]از عام دین و دل برد وز خاص زهد و معرفت
[M2]گسترده دامی خط او تاراج خاص و عام را
[B][M1]طوق سیه بختی شده در گردن جان لازمم
[M2]تا گرد رویش دیده ام آن خط عنبر فام را
[B][M1]آرام جانم می برد رفتار تو کو یک زمان
[M2]بنشین و آرامی بده این جان بی آرام را
[B][M1]گفتار جامی را نشان وصف جمالش پس چه غم
[M2]گر راوی شعرش کند محو از تخلص نام را
[A]
[B][M1]ای خط تو کرده رقم از مشک لوح سیم را
[M2]سر بر خط تو چون قلم خوبان هفت اقلیم را
[B][M1]تعظیم قبله تا به کی بنمای طاق ابروان
[M2]تا سجده طاعت برم آن قبله تعظیم را
[B][M1]امسال اگر در طالعم ننهد منجم وصل تو
[M2]از دیده جوی خون کنم هر جدول تقویم را
[B][M1]چون حرف دانان را رود ز اسرار قرآنی سخن
[M2]نقش خم ابروی تو تأویل بس «حامیم » را
[B][M1]با داغت ابرهیمیم تا خاست از گل آتشت
[M2]زانسان کز آتش بیش ازین گل خاست ابرهیم را
[B][M1]زامید و بیم عقبیم شد تیره دل ساقی بیا
[M2]می ده که شویم زین ورق حرف امید و بیم را
[B][M1]تسلیم حکم عقل را جامی چه سان گردن نهد
[M2]زینسان که تیغ عشق تو زد گردن تسلیم را
[A]
[B][M1]بنازم آن سوار نازنین را
[M2]که برد از کف عنان عقل و دین را
[B][M1]اگر سلطان جمالش را ببیند
[M2]کند تسلیم او تاج و نگین را
[B][M1]چو نتوانم که بوسم نعل رخشش
[M2]به هر جا بگذرد بوسم زمین را
[B][M1]مراآن لطف ساعد گشت نی تیغ
[M2]چو برزد بهر قتلم آستین را
[B][M1]برآرد صوفی انگشت شهادت
[M2]چو بیند آن لب چون انگبین را
[B][M1]ز چین زلف چون بنمایدم روی
[M2]به یاد آرم نگارستان چین را
[B][M1]چو جامی جز رخش را سجده آرد
[M2]بشوید از خوی خجلت جبین را
[A]
[B][M1]بی تو از جان ملالت است مرا
[M2]با تو بنگر چه حالت است مرا
[B][M1]بی جمال تو گر به مه نگرم
[M2]از خیالت خجالت است مرا
[B][M1]کرده ام در صف سگانت جای
[M2]بین چه جاه و جلالت است مرا
[B][M1]عشق گفتی ضلالتیست قدیم
[M2]از تو رو در ضلالت است مرا
[B][M1]هر چه جز فن عشق و علم نظر
[M2]در حساب جهالت است مرا
[B][M1]منم آن آینه که از هر رنگ
[M2]داده مهرت صقالت است مرا
[B][M1]دال زلفت کشید جامی و گفت
[M2]کین به دولت دلالت است مرا
[A]
[B][M1]ای کرده نهان شرم جمال تو پری را
[M2]روی تو خجل ساخته گلبرگ طری را
[B][M1]بی تو به چمن ریختم از دیده بسی خون
[M2]این است سبب سرخی بید طبری را
[B][M1]عالم همه در هم شد ازان روز که دادند
[M2]مشاطگی زلف تو باد سحری را
[B][M1]هرگه که خرامان شده ای برزده دامان
[M2]پا آمده در سنگ ز تو کبک دری را
[B][M1]از بس که ز تو شهر پر از دام بلا شد
[M2]امکان گذشتن نبود رهگذری را
[B][M1]حوری نه که روح القدسی کز پی روپوش
[M2]کرده ست به رخ پرده لباس بشری را
[B][M1]یکرنگی جامی چه شناسی چو ندیدی
[M2]بر چهره کاهیش سرشک جگری را
[A]
[B][M1]بر آستان تو عزیست خاکساران را
[M2]که نیست تخت نشینان و تاجداران را
[B][M1]به بیقراری زلفت گرفته ایم قرار
[M2]قرارگاه جز این نیست بیقراران را
[B][M1]ز باغ لطف تو بینیم تازه گلبرگی
[M2]جمال غنچه دهانان و گلعذاران را
[B][M1]گناه آینه فضل و رحمت است ای شیخ
[M2]مبین به چشم حقارت گناهکاران را
[B][M1]میار بی خردان را به روی عیب نهان
[M2]که تاب حکم محک نیست کم عیاران را
[B][M1]سپه به مصطبه بردندی ار خبر بودی
[M2]ز ذوق سلطنت فقر شهریاران را
[B][M1]ز فیض خاطر جامی نجست بهره حسود
[M2]گیاه خشک ندانست قدر باران را
[A]
[B][M1]زاهدا چند به طاعات مراعات مرا
[M2]طاق محراب تو را کنج خرابات مرا
[B][M1]تو و مسجد من و میخانه چه خوانی هر دم
[M2]سوی آفتکده از مأمن آفات مرا
[B][M1]قبله حاجتم ایوان در میکده بس
[M2]برمگردان رخ ازین قبله حاجات مرا
[B][M1]گشته ام محو حقیقت برو ای واقعه بین
[M2]بردل ساده مکش نقش خیالات مرا
[B][M1]کی کشم محنت تاریکی ازین گونه که تافت
[M2]نور خورشید رخت از همه ذرات مرا
[B][M1]سطوت عشق تو گنجایی هیچم نگذاشت
[M2]نه غم نفی بود نی سر اثبات مرا
[B][M1]به نکونامی زهدم چه ستایی جامی
[M2]چون به بدنامی عشق است مباهات مرا
[A]
[B][M1]کیست کز خون پر رقم بیند رخ زرد مرا
[M2]برتو خواند حرف حرف این نامه درد مرا
[B][M1]می شود باران اشکم ژاله برکشت امید
[M2]خاصیت اینست دور از تو دم سرد مرا
[B][M1]دست امید من از دامان وصلت نگسلد
[M2]گر دهد گردون به باد نیستی گرد مرا
[B][M1]جز دلی ناید برون زاندوه عشقت صد شکاف
[M2]گر شکافی سینه اندوه پرورد مرا
[B][M1]خوردمی شبها به خواب از لعل تو جام طرب
[M2]برد تاراج غمت هم خواب و هم خورد مرا
[B][M1]سینه پر مهر تو آوردم از راه عدم
[M2]آه اگر طبع تو نپسندد ره آورد مرا
[B][M1]داشت سرگردان به سان جامیم فکر جهان
[M2]بند پا شد عشق تو فکر جهانگرد مرا
[A]
[B][M1]رو ای صبا و بگو یار دلستان مرا
[M2]که وعده های دروغ تو سوخت جان مرا
[B][M1]سرا و خانه ام از طلعت تو روشن بود
[M2]سیاه ساخت فراق تو خان و مان مرا
[B][M1]فغان همی کنم از داغ هجر تو شب و روز
[M2]ولی چه سود که تو نشنوی فغان مرا
[B][M1]ز ناله راز نهانم به روی روز افتاد
[M2]بیا ز خاتم لب مهر کن دهان مرا
[B][M1]چه سان جمال تو بینم اگر نه پاکنی
[M2]به آستین کرم چشم خونفشان مرا
[B][M1]چراغ شام غمت را فتیله از چه کنم
[M2]چو سوخت فرقت تو مغز استخوان مرا
[B][M1]غزلسرایی جامی که حسب حال من است
[M2]ترانه ساخت به هر کوی داستان مرا
[A]
[B][M1]نه کوی دوست هوای چمن گذاشت مرا
[M2]نه یاد او هوس انجمن گذاشت مرا
[B][M1]ربوده بود ز من یار من مرا یا رب
[M2]چه جرم رفت که دیگر به من گذاشت مرا
[B][M1]گرفتمش سر ره دی پر از سخن دهنی
[M2]روان گذشت و سخن در دهان گذاشت مرا
[B][M1]ز غصه کوه کنم چرخ بیستون گویی
[M2]درین هنر به دل کوهکن گذاشت مرا
[B][M1]تنم گداخت ز هجران و جان بسوخت ز شوق
[M2]بلای عشق نه جان و نه تن گذاشت مرا
[B][M1]مرا چه زهره که گردم ندیم خلوت او
[M2]بس اینکه گرد در خویشتن گذاشت مرا
[B][M1]چگونه شرح دهم سر عشق او جامی
[M2]که عشق او نه مجال سخن گذاشت مرا
[A]
[B][M1]اژدهای عشق زد زخمی عجب بر دل مرا
[M2]نیست خاطر سوی تریاک و فسون مایل مرا
[B][M1]نیست تریاک و فسون من بجز جانان که ساخت
[M2]مهرش از صبح ازل در جان و دل منزل مرا
[B][M1]عمر در تحصیل وصلش رفت و آن حاصل نشد
[M2]وارهان ای هجر ازین تحصیل بی حاصل مرا
[B][M1]منزل او دور و بر من کوههای بار دل
[M2]کی تواند برد با این بارها محمل مرا
[B][M1]هستی من شد حجاب او بده ساقی شراب
[M2]تا کند از هستی من یک زمان غافل مرا
[B][M1]گر نگیرد دست من شاه عرب ای وای من
[M2]اینچنین کاندر عجم مانده ست پا در گل مرا
[B][M1]جامی آسا غرقه دریای عشق او شدم
[M2]هیچ ازین دریا مبادا روی در ساحل مرا
[A]
[B][M1]ای فکنده عزت حسنت به صد خواری مرا
[M2]از تو خشنودم به هر خواری که می داری مرا
[B][M1]چیست جرم من که هر گه بار بندی زین دیار
[M2]دیگران را همسفر سازی و بگذاری مرا
[B][M1]دیدمت در خواب هم آغوش خویش ای کاشکی
[M2]دست دادی یک شب این دولت به بیداری مرا
[B][M1]چشم آن دارم که چون بر آستانت جان دهم
[M2]هم به خاک آستان خویش بسپاری مرا
[B][M1]خوان حسنت تا شد از سبزی خط آراسته
[M2]نیست زان خوان بهره ای غیر از جگر خواری مرا
[B][M1]کم کنم در عشق تو خود را دعای عافیت
[M2]زانکه خاطر خوش بود با این گرفتاری مرا
[B][M1]شعر خوش برمن جهان را ساخت جامی چون قفس
[M2]شد بلای جان چو طوطی نغز گفتاری مرا
[A]
[B][M1]ماه من گر عیان کند خود را
[M2]قبله عاشقان کند خود را
[B][M1]او فرشته ست جای آن دارد
[M2]کز نظرها نهان کند خود را
[B][M1]جرعه نوش لبش به آب حیات
[M2]زنده جاودان کند خود را
[B][M1]تیر اگر سرو قامتش بیند
[M2]پی خدمت کمان کند خود را
[B][M1]گر دهد دست شیر گردون را
[M2]سگ آن آستان کند خود را
[B][M1]چون کند سرمگی غبار رهش
[M2]چشم من سرمه دان کند خود را
[B][M1]گر تواند به وصف او جامی
[M2]پای تا سر زبان کند خود را
[A]
[B][M1]تا دیده ام چو گل به ته پیرهن تو را
[M2]گلبرگ ناز خوانده ام از لطف تن تو را
[B][M1]از تار و پود رنجه شود نازنین تنت
[M2]به گر کنند جامه زبرگ سمن تو را
[B][M1]تو آن بتی که هیچ برهمن به بتکده
[M2]بت را نداشت دوست بدینسان که من تو را
[B][M1]آن ترک کافری تو که بهر هلاک من
[M2]گردند نامزد ز خطا و ختن تو را
[B][M1]مژده دهی که جان تو بس نرخ بوسه ام
[M2]پیش آر سر که بوسه زنم بر دهن تو را
[B][M1]کس نیست کز ترانه تو نیست در سماع
[M2]دستان دیگر است به هر انجمن تو را
[B][M1]جانان که جان توست ز تو سایه برگرفت
[M2]جامی چه ممکن است دگر زیستن تو را
[A]
[B][M1]سبکدستی کن ای ساقی بده رطل گران ما را
[M2]به خود درمانده ایم از ما زمانی وارهان ما را
[B][M1]نمی خواهیم کافتد چشم ما بر ما خوشا وقتی
[M2]که سازی در حجاب غیب خویش از ما نهان ما را
[B][M1]میان ما و تو نبود حجابی جز وجود ما
[M2]بیا یکدم کمر بگشای و بردار از میان ما را
[B][M1]جمال خود نما تا نیست گردیم از وجود خود
[M2]که هست این نیستی تخم بقای جاودان ما را
[B][M1]چنان از شوق تو مستیم و در عشق تو مستحرق
[M2]که نی پروای جان مانده ست و نی فکر جهان ما را
[B][M1]نشان دولت سرمد به نام ما کجا آید
[M2]نکرده از نشانها پاک عشق بی نشان مارا
[B][M1]نه در کون است منزل عشق را نی در مکان جامی
[M2]رهی بنما برون از عرصه کون و مکان ما را
[A]
[B][M1]نشست اشک روان زنگ محنت از شب ما
[M2]نداد پرتو راحت طلوع کوکب ما
[B][M1]به نبض جستن ما ای طبیب دست میار
[M2]که سوخت رشته نبض از حرارت تب ما
[B][M1]سفید گشت چو پنبه ز گریه چشم و ز ضعف
[M2]به پنبه آب چکاند زمانه بر لب ما
[B][M1]نکرد در دلت ای ماه اثر اگر چه گذشت
[M2]ز نیلگون سپر چرخ تیر یا رب ما
[B][M1]چو خشت میل سر خم کنیم لیک نماند
[M2]جدا ز بزم تو یک خشتوار قالب ما
[B][M1]کجاست ساقی گلرخ که از رعونت زهد
[M2]شراب لعل بود داروی مجرب ما
[B][M1]ز جام مهر مگو جامیا و خم سپهر
[M2]که عار دارد از اینها علو مشرب ما
[A]
[B][M1]بیاکه تا ز تو ای مه تهیست منزل ما
[M2]چراغ و مشعله ندهد فروغ محفل ما
[B][M1]چه سود روی عبادت به کعبه آوردن
[M2]چونیست قبله روی تو در مقابل ما
[B][M1]اجل چو محمل ما بندد از جهان باشد
[M2]نوای عشق تو بانگ داری محمل ما
[B][M1]بهای وصل تو دادیم نقد عمر ولی
[M2]درین معامله بی حاصل است حاصل ما
[B][M1]چو زیر خاک درین کشتزار جای کنیم
[M2]گیاه مهر تو روید ز دانه دل ما
[B][M1]ز موج عشق تو دریا شدیم و چرخ کبود
[M2]بود فتاده صدف ریزه ای به ساحل ما
[B][M1]به تیغ عشق چو جامی ز بود خود رستیم
[M2]هزار جان گرامی فدای قاتل ما
[A]
[B][M1]ای خاک ته کفش تو کحل بصر ما
[M2]کفشی که زنی بر سر ما تاج سرما
[B][M1]می کن به خبر پرسی ما رنجه لب خویش
[M2]زان پیش که پرسی و نیابی خبر ما
[B][M1]پیش از حرم کعبه به کوی تو رسیدیم
[M2]کوتاه شد المنة لله سفرما
[B][M1]سیل مژه از کوی تو خون دل ما شست
[M2]آنجا نپسندید که ماند اثر ما
[B][M1]دامن همه پر داغ بود خرقه ما را
[M2]زان خون که چکیده ست ز داغ جگر ما
[B][M1]زاشک و رخ ما در ره خود پای کشی باز
[M2]پیش تو کم از خاک بود سیم و زر ما
[B][M1]ریزیم به پای تو در نظم چو جامی
[M2]آویزه گوش تو نشاید گهر ما
[A]
[B][M1]ما مرید راه عشقیم و جوانان پیر ما
[M2]التفات خاطر پیران بود تدبیر ما
[B][M1]زآب چشم ما کند زنجیر سازی باد آه
[M2]تا کشد سرو قدت را پای در زنجیر ما
[B][M1]«والضحی » باشد کنایت زان دوزخ «والشمس » نیز
[M2]در بیان حسن تو واضح بود تفسیر ما
[B][M1]خامه بشکستیم و لب بستیم از اسرار عشق
[M2]کان نه در تحریر ما گنجد نه در تقریر ما
[B][M1]تیر تو غمزه ست و تیر ما دعای نیم شب
[M2]تیر خود انداختی می کن حذر از تیر ما
[B][M1]گرز جیب گل نیاید نکهت پیراهنت
[M2]باد در گلگشت بستان خار دامنگیر ما
[B][M1]گربرآن در رفت تقصیری زما اینک رسید
[M2]اشک جامی تا بخواهد عذری از تقصیر ما
[A]
[B][M1]کشته خنجر عشق است دل زنده ما
[M2]غرق جمعیت او وقت پراکنده ما
[B][M1]بخیه بر وصله پیوند کسان کم زده ایم
[M2]دست تجرید بود بخیه کش ژنده ما
[B][M1]گر بخندیم مکن عیب که چون غنچه بود
[M2]پرده پوش دل آغشته به خون خنده ما
[B][M1]نقش تقویم ازل زایچه طالع ماست
[M2]عطف دامان ابد دولت پاینده ما
[B][M1]چیست درگوش وی از ماه نو این حلقه زر
[M2]گر نه دولت عشق است فلک بنده ما
[B][M1]هست جوینده چو یابنده ندانیم چراست
[M2]درد نایاب نصیب دل جوینده ما
[B][M1]جامی آفاق پر است از رقم عشق و هنوز
[M2]هست ازین حرف خجل کلک سرافکنده ما
[A]
[B][M1]ای پریرخ مرو از خانه ما
[M2]رحم کن بر دل دیوانه ما
[B][M1]در غم عشق تو افسانه شدیم
[M2]بنشین گوش کن افسانه ما
[B][M1]ازمی عشق چو پیمانه پریم
[M2]لب بنه بر لب پیمانه ما
[B][M1]گنج حسنی چه طلسم انگیزیم
[M2]که شوی ساکن ویرانه ما
[B][M1]مست عشقیم و دهد ذوق دگر
[M2]بر رخت نعره مستانه ما
[B][M1]نور جستیم ز شمع رخ تو
[M2]آتش انداخت به کاشانه ما
[B][M1]دید جامی سوی خالت گفتی
[M2]کی به هر مرغ رسد دانه ما
[A]
[B][M1]سرود مجلس درد است آه و ناله ما
[M2]حباب خون جگر لاله گون پیاله ما
[B][M1]به بزم وصل چو شمعیم با تو چرب زبان
[M2]به روغن است فتاده ز تو نواله ما
[B][M1]به باغ چند تماشای سرو و لاله کنیم
[M2]قد تو سرو بس و عارض تو لاله ما
[B][M1]فسرده بر رخ ما اشکهاست از دم سرد
[M2]مباد آفت برگ گل تو ژاله ما
[B][M1]به گرد کعبه چه گردیم چون نشد ز ازل
[M2]بجز حوالی دیر مغان حواله ما
[B][M1]کهن قباله رندیست دلق ما که زدند
[M2]ز داغ جرعه بتان مهر بر قباله ما
[B][M1]به پیش نظم تو جامی ز نثر خود خجلیم
[M2]ز نوک کلک تو یک حرف و صد رساله ما
[A]
[B][M1]نهال قد تو آمد عصای پیری ما
[M2]به راستان که مکش سر ز دستگیری ما
[B][M1]تو را که دیده ز جاه و جمال خویش پر است
[M2]چه التفات به مسکینی و فقیری ما
[B][M1]تو آفتاب بلندی و ما چو ذره حقیر
[M2]بود بلندی قدر تو از حقیری ما
[B][M1]ز مهر روی تو گشتیم شاه کشور عشق
[M2]کجا به عقل رسد منصب وزیری ما
[B][M1]اسیر بند فراقیم مهربانی کو
[M2]که با تو شرح کند محنت اسیری ما
[B][M1]ندیده ایم جز این سرخرویی از دیده
[M2]که یافت رنگ بقم چهره زریری ما
[B][M1]جریده رو که گزیر است جامی از همه چیز
[M2]همین ز دولت عشق است ناگزیری ما
[A]
[B][M1]نکرده قید غزالی گره گشایی ما
[M2]گره ز دل نگشاید غزلسرایی ما
[B][M1]فروغ بزم سخن زآتش دل است آری
[M2]ز آشنایی عشق است روشنایی ما
[B][M1]صدای صوت مغنی عجب بلند افتاد
[M2]به هرزه پست نشد صیت پارسایی ما
[B][M1]گدایی ره فقر است کار ما همه عمر
[M2]بس است دست تهی حاصل گدایی ما
[B][M1]سگان کوی تو خود را همی نهیم لقب
[M2]ببین که تا به حد است خودستایی ما
[B][M1]زما طریق هدایت مجو که جلوه حسن
[M2]کند به گمرهی عشق رهنمایی ما
[B][M1]بتان شهر برونند جامی از حد وصف
[M2]به وصفشان نرسد عقل روستایی ما
[A]
[B][M1]غم نیست کافتد از تن فرسوده سر جدا
[M2]غم زان بود که ماند ازین خاک در جدا
[B][M1]سر بر ندارم از خط حکم تو چون قلم
[M2]گر بند بند من کنی از یکدگر جدا
[B][M1]از آب دیده گونه رخسار من نگشت
[M2]زردی به شست و شوی نگردد ز زر جدا
[B][M1]این اشک سرخ نیست که می آیدم ز چشم
[M2]خونابه ایست گشته ز ریش جگر جدا
[B][M1]گردد میان تو کمر از موی بسته زلف
[M2]کس چون کند میان تو را از کمر جدا
[B][M1]پرواز راستان سویت از بال همت است
[M2]افتد به خاک تیر چو ماند ز پر جدا
[B][M1]گفتی که جامی از تو بزودی جدا شوم
[M2]ای کاش جان شود ز تنم زودتر جدا
[A]
[B][M1]کجاست منزلت ای گنج دیریاب کجا
[M2]کجا نشان تو یابم درین خراب کجا
[B][M1]نهان چو آب حیاتی درین سرای فریب
[M2]کجا وصال تو جویم درین سراب کجا
[B][M1]لبت به کام رقیبان چگونه آتش شوق
[M2]نشیند از دلم آتش کجا و آب کجا
[B][M1]به گفت و گوی تو مستغنیم ز نامه و پیک
[M2]خطاب دوست کجا قاصد و کتاب کجا
[B][M1]ز بس که مست توام روز و شب نمی دانم
[M2]که روز شیب کجا شد شب شباب کجا
[B][M1]فراق روی تو بر من سیاه ساخت جهان
[M2]کجاست شعشعه نور آفتاب کجا
[B][M1]بریز خون همه تا تورا نبیند کس
[M2]کجاست روی تو را طاقت نقاب کجا
[B][M1]به فقر عاریتی دعوت فتوت چند
[M2]سواد اصل کجا گونه خضاب کجا
[B][M1]جناب پیر مغان جامی آسمان علاست
[M2]کجاست مورد هر سفله آن جناب کجا
[A]
[B][M1]خوش آن منزل که ماهی باشد آنجا
[M2]ز خیل حسن شاهی باشد آنجا
[B][M1]قبا گرددهزاران خرقه هر جای
[M2]که چون تو کج کلاهی باشد آنجا
[B][M1]به باغ ار بگذری سرو خرامان
[M2]کم از شاخ گیاهی باشد آنجا
[B][M1]برآن لب چون کند دل دعوی خون
[M2]زهر چشمم گواهی باشدآنجا
[B][M1]به کنج عاشقان آ کزتر و خشک
[M2]همین اشکی و آهی باشد آنجا
[B][M1]ز راه جاه و حشمت پا برون نه
[M2]که درهر گام چاهی باشد آنجا
[B][M1]گرانی برنتابد کویت آن به
[M2]که جامی گاه گاهی باشد آنجا
[A]
[B][M1]مرا هر لحظه زخمی بر دل از پیکان او بادا
[M2]اگر جانم رود گو رو بقای جان او بادا
[B][M1]اگر فرمان دهد خطش به خونریز وفاداران
[M2]چو خامه جمله را سربر خط فرمان او بادا
[B][M1]چو شب بر آستانش سر نهم ذوق غلامی را
[M2]به گردن طوقم از دم سگ دربان او بادا
[B][M1]به دامانش نشاید کرد کار خون فشان چشمم
[M2]به جاروب مژه فراشی میدان او بادا
[B][M1]چو از باد خزان باغ و بهار از هم فروریزد
[M2]بهار باغ عمرم غنچه خندان او بادا
[B][M1]همی رفت از لطافت خوی فشان واندر دعا خلقی
[M2]که کشت ناامیدان خرم از باران او بادا
[B][M1]بجز وصف جمالش نگذرد بر خاطر جامی
[M2]تماشاگاه جان عاشقان دیوان او بادا
[A]
[B][M1]ز چیست تفرقه مولوی ز جمع کتب
[M2]چه بود جمع کتب چون نکرد رفع حجب
[B][M1]چو هست هر ورقی زان کتب حجاب دگر
[M2]به چشم ما حجب تو به توست آن نه کتب
[B][M1]به مصر عشق و محبت کجا عزیز شوی
[M2]نرسته یوسف جان تو از غیابه جب
[B][M1]جمال عشق نهان است زیر پرده غیب
[M2]و ما سواه علی وجه الجمیل نقب
[B][M1]به عشق کوش چو عارف شدی به سر جمال
[M2]که عارفان همه لبند و عاشقان لب لب
[B][M1]طلب مکن خبر بحر و بحریان از من
[M2]که در ربود مرا موج خیز لجه حب
[B][M1]معاد جان تو جامی ز صورت و معنی
[M2]بغیر عشق نباشد فعد الیه وتب
[A]
[B][M1]بود پاک از رنگها بی شیشه نور آفتاب
[M2]چون به رنگ شیشه ظاهر گشت شد برخود حجاب
[B][M1]گر نه رنگ شیشه ها گردد حجاب نور او
[M2]سطوت اشراق آن را مشکل آرد دیده تاب
[B][M1]شد حجاب آیینه نور جمال محتجب
[M2]ان هذا عند اصحاب الحجی شی ء عجاب
[B][M1]عارفان را طور هستی پاره گشتی چون کلیم
[M2]گر نبودی بر جمال ظاهر از مظهر نقاب
[B][M1]مظهر از روی تعین گر چه غیر ظاهراست
[M2]آید از روی حقیقت عین ظاهر در حساب
[B][M1]ظاهر اندر عین مظهر مظهر است این را بدان
[M2]مظهر اندر ذات ظاهر ظاهر است این را بیاب
[B][M1]آب باشد همچو ظاهر گل چو مظهر فی المثل
[M2]آب اندر گل چه باشد گل گل اندر آب آب
[B][M1]دعوی وحدت کنی جامی چه باک از مدعی
[M2]از سر انکار و رد گوید سوالت را جواب
[B][M1]گر نه چون عارف ز یکجا بینی انکار و قبول
[M2]باشد آن دعوی خطا والله اعلم بالصواب
[A]
[B][M1]بده به رسم صبوح ای حریف جام شراب
[M2]که شیخ واقعه بین را گذشت عمر به خواب
[B][M1]ازان شراب که چون دیده را کند روشن
[M2]وجود کون نماید چنانکه هست سراب
[B][M1]ازان شراب که از جوش اگر فرود آید
[M2]قباب چرخ شود مضمحل در او چو حباب
[B][M1]ازان شراب که هر جا بود ز نشوه آن
[M2]هزار عاشق عارف هزار مست خراب
[B][M1]شدیم پیر و نداریم حسرتی بجز این
[M2]که بی تمتع ازین می گذشت عهد شباب
[B][M1]بریز بر سرما جرعه ای که آخر دور
[M2]بیاض شیبت خود را به آن کنیم خضاب
[B][M1]شراب خوردن و مست خراب جان دادن
[M2]سعادت ابد اینست جامیا دریاب
[A]
[B][M1]ابر تنک زند به زمین نرم نرم آب
[M2]نی گرد و نی گل است نه سایه نه آفتاب
[B][M1]در کوه جام لاله پر از شبنم سحر
[M2]در دشت فرش سبزه تر از رشحه سحاب
[B][M1]وقت است اگر پیاده به صحرا برون رویم
[M2]دست از عنان ندیده عنا، پای از رکاب
[B][M1]همره بریم رغم سفیهان شهر را
[M2]ز اسباب عیش هر چه شمارد خرد صواب
[B][M1]با چند یار پاک ضمیر لطیف طبع
[M2]صافی دل لطیفه شناس دقیقه یاب
[B][M1]آمیزگارتر به هم از شیر با شکر
[M2]پیوند جویتر به هم از نقل با شراب
[B][M1]نی تلخ رانده بر لب شیرینشان مزاح
[M2]نی چین فکنده در خم ابرویشان عتاب
[B][M1]ور دلبری لطیف نماید ز غیب روی
[M2]چون ماه بی نقاب و چو خورشید بی حجاب
[B][M1]گاهی به آن غمزه خونریز در جدل
[M2]گاهی به این لعل شکربار در خطاب
[B][M1]آن خود عطیه ایست که در فصلها سخن
[M2]نتوان ادای شکر وصولش به هیچ باب
[B][M1]جامی دهان ببند که سرد آید این نفس
[M2]اکنون که صبح شیب دمید از شب شباب
[B][M1]اینها همه سراب و تو بسیار تشنه ای
[M2]بگذر که تشنگی تو ننشاند این سراب
[B][M1]خود را فکن به قعر محیطی که موج آن
[M2]بحر دو کون را ننهد قدر یک حباب
[A]
[B][M1]فی ایمن الزمان اتی احسن الکتاب
[M2]اعنی مثال عاطفت شاه کامیاب
[B][M1]یعقوب بن حسن که به امید بزم اوست
[M2]گردان مدام ساغر زرین آفتاب
[B][M1]با طوق طاعتش سرگردنکشان خوش است
[M2]لازال طوق طاعته مالک الرقاب
[B][M1]مدحش همین بس است که شست آب تیغ او
[M2]از صفحه زمانه رقمهای ناصواب
[B][M1]بستم لب از دعاش چو دیدم رفیق او
[M2]از پیشگاه غیب دعاهای مستجاب
[B][M1]ساقی بیا و در قدح افکن شراب لعل
[M2]زیرا که کار و بار جهان نیست جز سراب
[B][M1]سیراب ازان سراب نیامد کسی برون
[M2]خوش آن که چون حباب فرو رفت در شراب
[B][M1]گر نیست شاهدی که به رویش کشیم می
[M2]از روی شاهدان سخن درکشم نقاب
[B][M1]خاصه ز شاهدسخنی کش دبیر شاه
[M2]بر رخ نهاد جعد مسلسل ز مشک ناب
[B][M1]جامی که یافت گلشن عمرش به عهد شیب
[M2]از بوی وصل تازه گلی رونق شباب
[B][M1]لطفی بود که ساقی گلرخ به یک دو جام
[M2]موی سفیدش از می گلگون کند خضاب
[A]
[B][M1]گرم رسد ز زنخدان تو هزار آسیب
[M2]زهی محال که دندان کنم چو سین زان سیب
[B][M1]ذقن بپوش چو بر من گذر کنی که مباد
[M2]ز برق آه من آن سیب را رسد آسیب
[B][M1]به زیب جامه چه حاجت تو را که می گیرد
[M2]قبای دلبری از قد جامه زیب تو زیب
[B][M1]عنان ناز به کف تا سواره بگذشتی
[M2]نماند عقل مرا پای در رکیب شکیب
[B][M1]نکرد میل به طوبی سرشکم از قد تو
[M2]اگر چه می رود آب از فراز سوی نشیب
[B][M1]نه ایمنند ز تو طایران سدره نشین
[M2]چنین که حلقه زلفت نهاد دام فریب
[B][M1]پس از لقای تو جامی همی رمد ز رقیب
[M2]چو کرد خو به فرشته خورد ز دیو نهیب
[A]
[B][M1]عن وصفک ضاقت العبارات
[M2]فی ذاتک طاحت الاشارات
[B][M1]موجود تویی علی الحقیقه
[M2]باقی نسبند و اعتبارات
[B][M1]نتوان ز حقیقت تو تعبیر
[M2]بی تشبیهات و استعارات
[B][M1]شد تلخی دوری از تو بسیار
[M2]کم اجرع هذه المرارات
[B][M1]ویرانه نشین شدیم تا تافت
[M2]عشق تو عماری از عمارات
[B][M1]پیغام جفا و جور دادی
[M2]خوشوقت شدیم ازین بشارات
[B][M1]رنگ رخ و اشک سرخ جامی
[M2]بر درد نهان بود امارات
[A]
[B][M1]ای دو گیسوت شب قدر و برات
[M2]جان فدا کرده برات اهل نجات
[B][M1]یافت بر خاک درت جا سر من
[M2]نلت من بابک اعلی الدرجات
[B][M1]سبزه خط تو بالای لب است
[M2]برتر آمد ز شکر قدر نبات
[B][M1]بعد مرگم به وفا وعده دهی
[M2]می دهم جان به تمنای وفات
[B][M1]زخم تیغ تو دلم راست دوا
[M2]چون قلم می نکشم سر ز دوات
[B][M1]سر عرفان طلب از گرمروان
[M2]واقفان را چه وقوف ازعرفات
[B][M1]شعر جامی و سواد خط او
[M2]ظلمات است و در او آب حیات
[A]
[B][M1]ساقیا چند ذکر موت و حیات
[M2]باده در ده که کل آت آت
[B][M1]سیآت من است هستی من
[M2]حسناتم ازان خلاص و نجات
[B][M1]چند جامم بده پی اندر پی
[M2]اذهب السیئات بالحسنات
[B][M1]پیش خم میم به سجده درآر
[M2]که نمازاست افضل الحرکات
[B][M1]دهنم را ز غیر باده ببند
[M2]که صیام است احسن السکنات
[B][M1]واقفم کن به کنج دیر که حج
[M2]لیس الا الوقوف بالعرفات
[B][M1]تا به کی بانگ هی هی ای صوفی
[M2]می دهد بوی دوری از هیهات
[B][M1]نامدی هرگز از جهات برون
[M2]کی خبر یابی از برون جهات
[B][M1]در میخانه جات شد جامی
[M2]نلت والله ارفع الدرجات
[A]
[B][M1]زهی عشق تو را بر کفرو دین پشت
[M2]رخت آتش زده بر جان زردشت
[B][M1]بود روشن ز رخسار و جبینت
[M2]که تو خورشید و ماهی پشت بر پشت
[B][M1]به وصف زلف تو کرده دبیران
[M2]سیاهی و قلم زانگشت و انگشت
[B][M1]به افسون باز نتوان رستن از عشق
[M2]نشاید مشعل صبح از نفس کشت
[B][M1]به آن غمزه مشو جامی مقابل
[M2]مزن با آن درفش از سادگی مشت
[A]
[B][M1]یا انیس القلوب فی الخلوات
[M2]بک تأوی الوحوش فی الفلوات
[B][M1]تا نگردد رخ تو قره عین
[M2]لا تقر العیون فی الصلوات
[B][M1]می هر نشئه نشوه ای دارد
[M2]نشوة العشق اطیب النشوات
[B][M1]بار عشق تو پشت ما خم کرد
[M2]لا مرور الشهور والسنوات
[B][M1]درد هجر تو اشک ما خون کرد
[M2]لا مضی العشی والغدوات
[B][M1]رود از دل حدیث عشق به دل
[M2]نه اسانید دارد آن نه روات
[B][M1]نیست جامی نوشتنی غم عشق
[M2]نامه طی کن بسوز کلک و دوات
[A]
[B][M1]ما رند و عاشقیم و نظرباز و می پرست
[M2]بر ما حرام جز می و معشوق هر چه هست
[B][M1]زاهد کشید بر صف خمهای باده سنگ
[M2]یا رب مباد بر صف این پردلان شکست
[B][M1]در انتظار روی تو بودم نشسته دوش
[M2]تا وقت صبح آیینه جام می به دست
[B][M1]پنداشتم که لمعه نور جمال توست
[M2]از هر طرف ستاره درخشید و برق جست
[B][M1]عالیتر است همت رندان ز شیخ شهر
[M2]آری بود بسی به جهان زین بلند و پست
[B][M1]ما را چه طاقت تو که بر کوه سنگ تافت
[M2]یک پرتو از جمال تو دیگر کمر نبست
[B][M1]جامی که داشت باده پرستی همیشه کار
[M2]پیمان شکست و باز پی کار خود نشست
[A]
[B][M1]گنج جمالی و کاینات خرابت
[M2]شاهد غیبی و آب و خاک نقابت
[B][M1]مست تو بودم هنوز مبدع فطرت
[M2]دست فراغت نشسته از گل و آبت
[B][M1]جان و دلم تازه شد ز وعده وصلت
[M2]خاصیت آب یافتم ز سرابت
[B][M1]نازکنان شب خیال تو به من آمد
[M2]گفتمش ای جان فدای ناز و عتابت
[B][M1]ملک وجودم گرفت عشق تو یکسر
[M2]گفت اذا عمت البلیة طابت
[B][M1]روی به عشق آر جامی از همه عالم
[M2]تا بنماید طریق صدق و صوابت
[B][M1]کشف حجاب از کتاب عقل چه جویم
[M2]چون ز ورقهاش تو به توست حجابت
[A]
[B][M1]پیش ازان دم که قلم نقش کند حرف نخست
[M2]داشت طفل دل من لوح وفای تو درست
[B][M1]کار بر خسته دلان همچو قبا تنگ مگیر
[M2]گرچه بر قامت تو خلعت حسن آمده چست
[B][M1]اشک خود را ز نظر غرقه به خون می رانم
[M2]که چرا چشم من از خاک کف پای تو شست
[B][M1]چند گویی که چو وصلم نشود یافت مجوی
[M2]تا مرا تاب و توان هست تو را خواهم جست
[B][M1]نیست در بادیه عشق نظر لیلی را
[M2]جز بر آن لاله که با داغ دل مجنون رست
[B][M1]گر کشم بی تو ز بدبختی خود صد سختی
[M2]حاش لله که شود رابطه عشق تو سست
[B][M1]گفته ای بی طلب از من مطلب جامی کام
[M2]آه و صد آه که مطلوب و طلب هردو ز توست
[A]
[B][M1]گدای کوی خرابات پل برهنه چراست
[M2]اگر نه کفش زده فقر او به فرق غناست
[B][M1]به پشت پای زده راحت دو عالم را
[M2]ازان چه باک که خارش خلیده در کف پاست
[B][M1]اگر نه شکر تک و پوی راه فقر کند
[M2]شکاف پاشنه او دهان گشاده چراست
[B][M1]نشان گمشدگان می دهد به راه نجات
[M2]نشان پاش که بر خاک راه مانده به جاست
[B][M1]به فقر اوست به پا تخت شاه ازان چه غمش
[M2]که شه ز تخت به تعظیم او به پای نخاست
[B][M1]عصا زنان به در شه رود گدا آری
[M2]ستون خیمه اقبال اوعصای گداست
[B][M1]عبا که بر تن جامی ز خون دل شده آل
[M2]رسیده خلعت فقرش به دوش زآل عباست
[A]
[B][M1]گفتم به قامتت ز کجی خوشتر است راست
[M2]کرد ابرویت ز گوشه اشارت که این خطاست
[B][M1]مایل به ابروی تو شدم قد دلکشت
[M2]گفتا ز راست میل تو سوی کجی چراست
[B][M1]کج آن توست و راست هم ای شاه نیکوان
[M2]گر خاست فتنه ای ز کج و راست از تو خاست
[B][M1]گر دارد ابرویت کجی عین راستیست
[M2]با راستی قامت تو خود کجی کجاست
[B][M1]من نی کجم نه راست مرا هر صفت که هست
[M2]عاریتیست وان به حقیقت همه تو راست
[B][M1]پشت من از تخیل ابروی توست کج
[M2]طبع من از تصور بالای توست راست
[B][M1]جامی چو راستی و کجی جمله از تو دید
[M2]بهر تو خواست هر کجی و راستی که خواست
[A]
[B][M1]بی جمالت صوت مطرب مایه درد و غم است
[M2]بی رخ گل نغمه بلبل نفیر ماتم است
[B][M1]کی به قانون طرب گردد مرا آهنگ راست
[M2]اینچنین کز بار دل چون چنگ پشت من خم است
[B][M1]بر رخت خوی هست عکس قطره های اشک من
[M2]یا چکیده بر سمن باران و برگل شبنم است
[B][M1]درد هجران را نباشد نسبتی با رنج مرگ
[M2]درد هجران روزگاران رنج مردن یکدم است
[B][M1]هر طبیبی راکه پرسیدم علاج عشق گفت
[M2]درد عاشق بی مداوا داغ او بی مرهم است
[B][M1]خانه ام را سقف غم دیوار محنت در بلاست
[M2]کس چنین خانه ندیده تا بنای عالم است
[B][M1]عاشقان بسیار داری گر چه جامی از همه
[M2]کم بود در دام تو چون او گرفتاری کم است
[A]
[B][M1]چشم منی بر همه کس روشن است
[M2]خانه تو خانه چشم من است
[B][M1]سینه ز تو روزن و چشم دلم
[M2]بهر تماشای تو بر روزن است
[B][M1]دل به درت محرم و جان نیز هم
[M2]محنت هجر تو همه بر تن است
[B][M1]زاد دو صد غم شب هجر توام
[M2]راست بود آنکه شب آبستن است
[B][M1]سوخته هجر تو و کنج غم
[M2]زاویه گلخنیان گلخن است
[B][M1]زآتش تو خرمن خوبان بسوخت
[M2]خال تو یک دانه ازان خرمن است
[B][M1]قاعده عشق ز جامی طلب
[M2]زانکه درین مسئله صاحب فن است
[A]
[B][M1]رخت روز طرب را بامداد است
[M2]سر زلفت شب غم را سواد است
[B][M1]تویی کعبه به هر شهری که باشی
[M2]چو مکه نام آن خیر البلاد است
[B][M1]ز آه چون عمود آتشم چرخ
[M2]به هر شب چون « ارم ذات العماد» است
[B][M1]نکو دار اعتقاد ای دل به خوبان
[M2]که رأس المال صوفی اعتقاد است
[B][M1]در اقلیم عدم رو کرده جانم
[M2]ز تو در آرزوی خیرباد است
[B][M1]در افسون خوانی دل خال و زلفت
[M2]یکی شاگرد و دیگر اوستاد است
[B][M1]سگت بگذار گو رسم دویی را
[M2]که جامی در مقام اتحاد است
[A]
[B][M1]بیا که دل ز غمت خون و دیده پر خون است
[M2]ببین ز دیده پر خون که حال دل چون است
[B][M1]نبود عاشق لیلی بغیر یک مجنون
[M2]تو را به هر سر مویی هزار مجنون است
[B][M1]مرا که حال دگرگون شد از کشاکش هجر
[M2]عجب مدار اگر اشک من جگرگون است
[B][M1]سخن ز حد مبر ای محتسب که مستی من
[M2]نه از پیاله خورشید و خم گردون است
[B][M1]بریخت شوق تو خون دلم ز دیده بلی
[M2]رود شراب ز سر چون ز ساغر افزون است
[B][M1]چه سان روم ره معنی که خون گرفته دلم
[M2]خراب صورت مطبوع و شکل موزون است
[B][M1]به عشق طعنه جامی مزن که عاشق را
[M2]عنان دل ز کف اختیار بیرون است
[A]
[B][M1]گوهر عشق تو را دل صدف است
[M2]ناوک درد تو را جان صدف است
[B][M1]بحر اسرار شناسد خود را
[M2]شیخ مغرور که بادش به کف است
[B][M1]رخنه تیغ جفایت به سرم
[M2]کنگر افسر جاه و شرف است
[B][M1]می رسد راحتم از سیلی فقر
[M2]ناله از دست تهی کار دف است
[B][M1]عیش سازان و شراب و لب کشت
[M2]چشم عارف نه بر آب و علف است
[B][M1]جامی از اهل ولا همت خواه
[M2]گرد تو گرچه بلا بسته صف است
[B][M1]کار هر کس نبود صف شکنی
[M2]شیر این معرکه شاه نجف است
[A]
[B][M1]آنچه در عشق توأم دمبدم است
[M2]رنج بر رنج و الم بر الم است
[B][M1]شاد باد از تو دل پر هوسان
[M2]گر من از غصه بمیرم چه غم است
[B][M1]نیست برمن ستم از تیغ تو زخم
[M2]می زنی بر دگران آن ستم است
[B][M1]گر کنی میل به دینار و درم
[M2]آنم از دولت عشقت چه کم است
[B][M1]دلم از داغ غمت پر دینار
[M2]جیبم از سیم مژه پر درم است
[B][M1]در حریم تو دل سخت بتان
[M2]زیر پا بیش زریگ حرم است
[B][M1]سر نپیچد ز سگانت جامی
[M2]خدمت اهل وفا مغتنم است
[A]
[B][M1]دلم رابا کس آرامی نمانده ست
[M2]بجز ناکامیم کامی نمانده ست
[B][M1]به راه کام پای همتم را
[M2]مجال رفتن گامی نمانده ست
[B][M1]اگر من بی سرانجامم عجب نیست
[M2]جهان را هم سرانجامی نمانده ست
[B][M1]به شاخ آدمیت میوه انس
[M2]چه جای پخته چون خامی نمانده ست
[B][M1]مه نو می کند بر چرخ اشارت
[M2]کزین خمخانه جز جامی نمانده ست
[B][M1]ز باده خالی است آن جام یعنی
[M2]حریف باده آشامی نمانده ست
[B][M1]مبر در سلک هستی نام جامی
[M2]کزان مسکین بجز نامی نمانده ست
[A]
[B][M1]خانه دل خراب کرده توست
[M2]چشمه جان سراب کرده توست
[B][M1]خورد را چشم او ندیده به خواب
[M2]هر که بی خورد و خواب کرده توست
[B][M1]زاشک نومیدی و نم حسرت
[M2]دیده تر پر آب کرده توست
[B][M1]گر چه مویم سفید گشت چو شیر
[M2]چهره از خون خضاب کرده توست
[B][M1]تا تو رند و شرابخواره شدی
[M2]دل خلقی کباب کرده توست
[B][M1]چشم گریان من ز عکس لبت
[M2]ساغر پر شراب کرده توست
[B][M1]جامی و شعر خوش توو دشنام
[M2]شعرهایش جواب کرده توست
[A]
[B][M1]لاله بین در بیستون چون غرق خون افتاده است
[M2]گویی ازکان آتشین لعلی برون افتاده است
[B][M1]نی غلط کردم که از سوز درون کوهکن
[M2]شعله در دامان کوه بیستون افتاده است
[B][M1]چون رهم از زلف مشکینت که در هر حلقه اش
[M2]صد دل دانا به زنجیر جنون افتاده است
[B][M1]روزم از بی مهریت شب گشت و آن شب را شفق
[M2]بر رخ زردم سرشک لاله گون افتاده است
[B][M1]بار هجران تو چون سنجم که این بار گران
[M2]از ترازوی قیاس من فزون افتاده است
[B][M1]دل که می تابد بر او رویت ز راه دیده هست
[M2]خانه ای کز روزن آن مه درون افتاده است
[B][M1]طوقداران غمت گردنکشان عالمند
[M2]در میان آن همه جامی زبون افتاده است
[A]
[B][M1]مشکین خطی که روز رخش را شب آمده ست
[M2]جان من است خطش ازان بر لب آمده ست
[B][M1]حرفی که کلک حسن به رویش نوشته بود
[M2]از مشک ناب و عنبرتر معرب آمده ست
[B][M1]شاید که جان نهم لقب قالبش ز لطف
[M2]جانی ولی که جان منش قالب آمده ست
[B][M1]یوسف چه خانمش که به هر جا نموده روی
[M2]صد یوسفش اسیر چه غبغب آمده ست
[B][M1]در چشم پر سرشک چو رویش فکنده عکس
[M2]خورشید را مقارنه با کوکب آمده ست
[B][M1]هر گه ز باد برقع زلفش شود نگون
[M2]گوید فلک که منزل مه عقرب آمده ست
[B][M1]طفلان سبق ز لوح جمالش گرفته اید
[M2]هرگه جبین گشاده سوی مکتب آمده ست
[B][M1]چوگان به کف سواره به میدان چو کرده عزم
[M2]صد سر چو گوی زیر سم مرکب آمده ست
[B][M1]جامی مدام مشربه ای از شراب پر
[M2]بر رغم مدعی که تنک مشرب آمده ست
[A]
[B][M1]طره عنوان جمال تو چو جیم افتاده ست
[M2]دهن تنگت ازان چشمه میم افتاده ست
[B][M1]زان قد و زلف که گویی الف و لام ویند
[M2]لام الف وار دل خسته دونیم افتاده ست
[B][M1]قدت آن نخل بلند است و لب آن تازه رطب
[M2]که درین باغچه از باغ نعیم افتاده ست
[B][M1]ید بیضا که شنیدی بود از طلعت تو
[M2]لمعه نور که در دست کلیم افتاده ست
[B][M1]چمن از نافه چین عطرفشان شد گویی
[M2]چین زلف تو گذرگاه نسیم افتاده ست
[B][M1]پرده بردار که از صاعقه شوق توام
[M2]شعله در خرمن و آتش به گلیم افتاده ست
[B][M1]شهر عشق است مقام همه صاحبنظران
[M2]فرخ آن کس که درین شهر مقیم افتاده ست
[B][M1]نیم جان گر بدهی صد به عوض بستانی
[M2]بخل بگذار که دلدار کریم افتاده ست
[B][M1]جامیا شاهد نو گیر که از گردش دهر
[M2]رخنه در صحبت یاران قدیم افتاده ست
[A]
[B][M1]جانم از عشق تو در ورطه بیم افتاده ست
[M2]دلم از تیغ فراق تو دونیم افتاده ست
[B][M1]جیب گل نافه چین شد به گلستان گویی
[M2]دامن زلف تو در دست نسیم افتاده ست
[B][M1]حاصل خویش بجز رنج سفر هیچ ندید
[M2]هر مسافر که بر این در نه مقیم افتاده ست
[B][M1]شاهد ملک چه بینی که کند زیور گوش
[M2]زان در اشک که از چشم یتیم افتاده ست
[B][M1]وجه خود در ره می نه که نباشد غم دزد
[M2]هر که را کیسه تهی از زر و سیم افتاده ست
[B][M1]می خورد صوفی پرخوار پی هضم طعام
[M2]با همه جهل ببینش چه حکیم افتاده ست
[B][M1]نکشد جز به می و ساقی مطبوع و سماع
[M2]طبع جامی که ز آفات سلیم افتاده ست
[A]
[B][M1]ساقی بیا که قصر بقا در تزلزل است
[M2]درده شراب لعل چه جای تعلل است
[B][M1]گر دور جام می به تسلسل کشد رواست
[M2]بررغم آن که منکر دور و تسلسل است
[B][M1]داری هوای میکده ترک سبب بگوی
[M2]زاد طریق اهل ارادت توکل است
[B][M1]کردند شرح عشق حریفان ولی هنوز
[M2]این سر سر به مهر محل تأمل است
[B][M1]آگاهی از کماهی حالات عاشقان
[M2]باما جفای تو نه ز جهل از تجاهل است
[B][M1]صوفی که ذوق عشق تو می آردش به رقص
[M2]مستیست کز سرایت می در تمایل است
[B][M1]جامی کند تحمل هر رنج و غم ولی
[M2]در محنت فراق تو بس بی تحمل است
[A]
[B][M1]این همه خونخواریم زان نرگس خونخواره چیست
[M2]چون نخواهد یار جز خونخواری من چاره چیست
[B][M1]گرنه برمن دست برده هجر زور آورده است
[M2]در درونم جان و در بیرون گریبان پاره چیست
[B][M1]ایستادن را نمی داند سرشکم ای حکیم
[M2]در بیان طالع من حکم این سیاره چیست
[B][M1]گر نمی خواهد شکست جام عیش عاشقان
[M2]در بر سیمین او دل همچو سنگ خاره چیست
[B][M1]گرنه باغش زآب می امروز در نشو و نماست
[M2]هر دمش از نوگلی بشکفته بر رخساره چیست
[B][M1]رنج من خواهد فلک ور نی جدا زان مه مرا
[M2]عیش ناهموار با این محنت همواره چیست
[B][M1]هرکه باشد در جهان میرد همین یک بار و بس
[M2]بی رخ جانان مرا این مردن صدباره چیست
[B][M1]خط قرب و دولت تشریف خاصان را بود
[M2]بهره عام از جمال شاه جز نظاره چیست
[B][M1]جامی از هول رقیب آورد رو در راه هجر
[M2]تا درین هایل بیابان حال این آواره چیست
[A]
[B][M1]بی تو شبم را اثر روز نیست
[M2]شمع شبم انجمن افروز نیست
[B][M1]جز خط فیروزه تو بر دو لب
[M2]بر صف جانها شده فیروز نیست
[B][M1]وعده لطفت ز ازل آمده ست
[M2]قاعده این کرم امروز نیست
[B][M1]مصلحت آموزی رسوای عشق
[M2]مصلحت مصلحت آموز نیست
[B][M1]شب نجهد همچو شهاب از دلم
[M2]ناوک آهی که فلک دوز نیست
[B][M1]صید کمند تو نخواهد نجات
[M2]مرد بلا عافیت اندوز نیست
[B][M1]گفته جامی همه سوز است و درد
[M2]جان فسرد هرچه دراو سوز نیست
[A]
[B][M1]زبان در دهان ترجمان دل است
[M2]سخن بر زبان از زبان دل است
[B][M1]جهان وانچه می بینی اندر جهان
[M2]گم اندر فضای جهان دل است
[B][M1]قلم هرچه بر لوح هستی نوشت
[M2]یکی نکته از داستان دل است
[B][M1]خدنگی که از قبضه ما رمیت
[M2]رسد بر نشان از کمان دل است
[B][M1]غذایی که از عند ربی ابیت
[M2]خورد جان عارف ز خوان دل است
[B][M1]فراوان فواکه که از قطع و منع
[M2]مبراست از بوستان دل است
[B][M1]کلام تو وحی است جامی بلند
[M2]که نازل شده ز آسمان دل است
[A]
[B][M1]دل خطت را رقم صنع الهی دانست
[M2]برسر مشک خطان حجت شاهی دانست
[B][M1]ماه را آینه روی چو خورشید تو گفت
[M2]هرکه ماهیت حسن تو کماهی دانست
[B][M1]صبح را خواند فروغ رخت اندر شب زلف
[M2]صبح خیزی که سفیدی ز سیاهی دانست
[B][M1]شاید ار شه کندت منع ز جولان چو تورا
[M2]فتنه شهری و آشوب سپاهی دانست
[B][M1]عقل چون خیمه فکر از دو جهان بیرون زد
[M2]عشق را بادیه نامتناهی دانست
[B][M1]ساده دل شو که درین مدرسه وسوسه خیز
[M2]به ز نادانی خود هیچ نخواهی دانست
[B][M1]جامی و پیر خرابات که اسرار وجود
[M2]همه ازهمت ارشادپناهی دانست
[A]
[B][M1]ساقی ما که دی به کف می داشت
[M2]جام می مستی از لب وی داشت
[B][M1]هستی ما به باد مستی رفت
[M2]بس که می زان دو لب پیاپی داشت
[B][M1]گل ندارد ز شبنم سحری
[M2]آن لطافت که رویش از خوی داشت
[B][M1]از مؤذن نشد دلی زنده
[M2]همه شب گرچه بانگ یا حی داشت
[B][M1]ماند شیخ از جواب بانگ نماز
[M2]صبحدم بس که گوش در نی داشت
[B][M1]کی به مقصد رسد چو زاهد را
[M2]لاشه ای سعی حکم لاشی داشت
[B][M1]سوخت جامی ز داغ عشق و نگفت
[M2]کز کی آن داغ بود و تا کی داشت
[A]
[B][M1]طوبی که به سدره سربلند است
[M2]پیش قد تو نیازمند است
[B][M1]با خط تو سبزه گر زند لاف
[M2]از غنچه سزای ریشخند است
[B][M1]عمری تو و زلف با تو همسر
[M2]پیمودن عمر را کمند است
[B][M1]تا دیده لبت سر تواضع
[M2]پیشت به زمین نهاده قند است
[B][M1]الطاف تو نشمرم که داند
[M2]انفاس حیات را که چند است
[B][M1]در گوش نماند جای پندم
[M2]ای همنفسان چه جای پند است
[B][M1]از هر قدمی به دوست راهیست
[M2]جامی منشین که راه بند است
[A]
[B][M1]پشتم از بار بلا خم شده است
[M2]قوسی از دایره غم شده است
[B][M1]بس که گریم صف ارباب طرب
[M2]گرد من حلقه ماتم شده است
[B][M1]کوی تو تا حرم اهل صفاست
[M2]چشم من چشمه زمزم شده است
[B][M1]در ضعیفی نیم از مویی کم
[M2]چون من از ضعف کسی کم شده است
[B][M1]نیست بر خشک لبان رحم تو را
[M2]چشمه لطف تو بی نم شده است
[B][M1]شحنه در سلک سگانت جا کرد
[M2]سفله را بین چه معظم شده است
[B][M1]جامی از سلک سگانت مجروم
[M2]با رقیبان تو همدم شده است
[A]
[B][M1]دولتم نیست که باشم به سخن دمسازت
[M2]گو سخن با دگران تا شنوم آوازت
[B][M1]شاهباز حرم قدسی و در ملک وجود
[M2]نیست جز بهر شکار دل و جان پروازت
[B][M1]رفتی و رشته پیوند مرا با تو قوی
[M2]روزی آرم به همین رشته سوی خود بازت
[B][M1]همچو گل گر چه به صد پاره شود پرده دل
[M2]حاش لله که شوم پرده گشای از رازت
[B][M1]تا شدی نازکنان ساقی خونین جگران
[M2]همه مستند ز جام می و من از نازت
[B][M1]بر سرم تاجی و بر تاج گهر کی باشد
[M2]که کنم جا به سر خویش به صد اعزازت
[B][M1]چون زند دم ز سخن پیش تو جامی زینسان
[M2]که دهد خامشیش لعل سخن پردازت
[A]
[B][M1]بر لبم آهی نمی آید که دودآمیز نیست
[M2]وز دلم دودی نمی خیزد که آتشریز نیست
[B][M1]هر شب آیم بر درت دست تهی آویخته
[M2]مفلس عشق تو را زین بیش دست آویز نیست
[B][M1]کوهکن را مرغ دل آهنگ اوج عشق کرد
[M2]زور این پرواز در مرغ دل پرویز نیست
[B][M1]خوبرو در شهر بسیار است لیکن هیچ یک
[M2]چون تو خوش گفتار وشیرین کار و شورانگیز نیست
[B][M1]غمزه ات تیر است و چشمت تیغ و مژگانت سنان
[M2]هیچ خوبی را چو تو بازار خوبی تیز نیست
[B][M1]در حریم باغ کم یابند چون رویت گلی
[M2]ورگلی یابند گردش سنبل نوخیز نیست
[B][M1]گو به چشم خود که پرهیزد ز خون مردمان
[M2]مردم بیمار را چیزی به از پرهیز نیست
[B][M1]هیچ بادی چون صبا کز زلف افشاند غبار
[M2]در مشام ما عبیرآمیز و عنبر بیز نیست
[B][M1]تا به نور طلعت ای مه شمس تبریز آمدی
[M2]قبله جامی چو مولانا بجز تبریز نیست
[A]
[B][M1]به کوی عزلتم ویرانه ای هست
[M2]ز نقد وقت درویشانه ای هست
[B][M1]به دستم تا ز هستی دست شویم
[M2]ز خم نیستی پیمانه ای هست
[B][M1]مکن دورم که دارد ذوق دیگر
[M2]به گرد شمع چون پروانه ای هست
[B][M1]چو بر دیوانگان می افکنی سنگ
[M2]نمی گویی مرا دیوانه ای هست
[B][M1]چه خوی است اینکه سوی آشنایان
[M2]نیاری روی تا بیگانه ای هست
[B][M1]اگر خانه نباشد خوب غم نیست
[M2]چو از خوبان تو را همخانه ای هست
[B][M1]مخور جامی فریب سبحه خوانان
[M2]که دامی هست هر جا دانه ای هست
[A]
[B][M1]غنچه همچون دهان تنگ تو نیست
[M2]گل چو رخسار لاله رنگ تو نیست
[B][M1]سینه ام را به غمزه ریش مکن
[M2]کین هدف لایق خدنگ تو نیست
[B][M1]جنگ تو صلح با رقیبان است
[M2]هیچ عاشق حریف جنگ تو نیست
[B][M1]تا به سنگ ستم گشادی دست
[M2]نیست دستی که زیر سنگ تو نیست
[B][M1]چون کنی قصد قتل منتظران
[M2]هیچ تعجیل چون درنگ تو نیست
[B][M1]با سگان تو نانشستن ما
[M2]جز مراعات نام و ننگ تو نیست
[B][M1]جامی از بار دل چو چنگ شدی
[M2]این غزل جز نوای چنگ تو نیست
[A]
[B][M1]از تو بر دلها کمینها نیک نیست
[M2]وز کمین تاراج دینها نیک نیست
[B][M1]کرده نیکان چشمها فرش رهت
[M2]پا نهادن بر زمینها نیک نیست
[B][M1]در خم ابروی تو با راستان
[M2]بی خطا افتاده چینها نیک نیست
[B][M1]هر زمان این کیست گویی بر درم
[M2]ترک اینها گو که اینها نیک نیست
[B][M1]با رقیبان مهر و با عشاق کین
[M2]مهرهای تو چو کینها نیک نیست
[B][M1]آستانت سجده گاه هر سر است
[M2]دور ازان ما را جبینها نیک نیست
[B][M1]دست تو جامی به جام می دراز
[M2]کوتهی در آستینها نیک نیست
[A]
[B][M1]ای که سلطان خیالت کرده در جان منزل است
[M2]منزلت را منزلت بالاتر از آب و گل است
[B][M1]بس که جان و دل درآمد از در و دیوار تو
[M2]خانه ای گویی نه از آب و گل از جان و دل است
[B][M1]اینچنین کین خانه را بینم فروغ از روی تو
[M2]بیدلان را راز دل در وی نهفتن مشکل است
[B][M1]دل میان گریه دارد ازتو امید کنار
[M2]غرقه را از موج دریا آرزوی ساحل است
[B][M1]رحم کن بر حال تنها مانده تاریک رو
[M2]ای که مه در هودج و خورشیدت اندر محمل است
[B][M1]از تنم پیوند جان بگسل چو راندی ناقه تیز
[M2]زانکه تن را پای فرسوده ست و جان مستعجل است
[B][M1]می کند جامی روان سوی تو شعری تر چو آب
[M2]زانکه با آب روان طبع لطیفت مایل است
[A]
[B][M1]زآهم آتش به خانه افتاده ست
[M2]وز دل این یک زبانه افتاده ست
[B][M1]اشکم ازخانه بس که بیرون ریخت
[M2]رخنه در آستانه افتاده ست
[B][M1]ازدو چشمت که شوخ و فتنه گرند
[M2]فتنه ها در زمانه افتاده ست
[B][M1]قصد تو آزمودن تیغ است
[M2]قتل عاشق بهانه افتاده ست
[B][M1]زان میان در کمر نشانی نیست
[M2]سخنی درمیانه افتاده ست
[B][M1]نیست آن شاخ گل که بلبل را
[M2]شعله درآشیانه افتاده ست
[B][M1]جامی از باده صبوح بماند
[M2]بس که مست شبانه افتاده ست
[A]
[B][M1]تو را ز دوست بگویم حکایت بی پوست
[M2]همه ازوست و گر نیک بنگری همه اوست
[B][M1]جمالش از همه ذرات کون مکشوف است
[M2]حجاب تو همه پندارهای تو بر توست
[B][M1]ازوست جمله بد و نیک لیک هرچه بد است
[M2]ازان بد است که از ماست چون ازوست نکوست
[B][M1]به سیل خیز حوادث کجا شود غرقه
[M2]کسی که لجه بحرش فروتر از زانوست
[B][M1]چه شد که قبله معین بود به فتوی شرع
[M2]چو دوست با تو ز کل جهات روی به روست
[B][M1]ز دست تفرقه شد چاک خرقه سان دل من
[M2]ولی ز رشته وحدت هنوز امید رفوست
[B][M1]حدیث وصل اگر رفت غم مخور جامی
[M2]هرآن جریمه که از عشق سرزند معفوست
[A]
[B][M1]زهی به نسخ گل آورده خط بناگوشت
[M2]دمیده سبزه تر گرد چشمه نوشت
[B][M1]تو را چو زد به بنا گوش حلقه سنبل زلف
[M2]بنفشه شد ز غلامان حلقه درگوشت
[B][M1]فروغ روی تو آتش زند به خرمن عقل
[M2]اگر نه پرده کشد سنبل سمن پوشت
[B][M1]هجوم عشق تو نگذاردم به دل نقشی
[M2]مرو ز دیده که ترسم کنم فراموشت
[B][M1]چو تو کمر بگشایی من از میان بروم
[M2]مرا چه طاقت آن تا کشم در آغوشت
[B][M1]چگونه بر خورم از تو چنین که می بینم
[M2]هلاک جان تلف عقل و آفت هوشت
[B][M1]هزار گونه سخن داشت از رخت جامی
[M2]نهاد بر لب او مهر لعل خاموشت
[A]
[B][M1]مقام عارف عالی مقام بی وطنیست
[M2]طراز کسوت فقر و فنا وبرهنه تنیست
[B][M1]به گوش دهر ازین راستر سخن نرسید
[M2]که گوهر صدف بحر صدق کم سخنیست
[B][M1]چو نیست بنده آن شاه مکی و مدنی
[M2]ازان چه سود که مکیست خواجه یا مدنیست
[B][M1]گرفت گوشه چو خم شیخ پر شراب غرور
[M2]به محتسب که رساند که وقت خم شکنیست
[B][M1]به قبله روی و بتان در درون ز حرص و هوا
[M2]نه این خدای پرستیست بلکه برهمنیست
[B][M1]هوای عشق کنی همت از دو کون ببر
[M2]که این عروج نیاید ز همتی که دنیست
[B][M1]خجالتیست عظیم از رخ تو جامی را
[M2]که زخم تیغ فراق تو خورد و زیستنیست
[A]
[B][M1]بستان ز شکوفه پر از انوار تجلی ست
[M2]بشکفته گل از شاخ شجر آتش موسی ست
[B][M1]برداشته صد مرده سر از خاک همانا
[M2]ظاهر شده از باد صبا معجز عیسی ست
[B][M1]بینیم ز نرگس که به خود چشم گشاده ست
[M2]کان چشم که بینا نه به جانان بود اعمی ست
[B][M1]لاله کند ایما که می عشق کشیدن
[M2]زان جام که نبود به میان دست کس اولی ست
[B][M1]هرکس می ازان جام کشد خاطر پاکش
[M2]فارغ ز غم توبه واندیشه تقوی ست
[B][M1]زاهد گر ازان می به مشامش نرسد بوی
[M2]با توبه و تقواش چه امکان تسلی ست
[B][M1]از صورت و معنی بگذر جامی و درکش
[M2]زان می که برون از قدح صورت و معنی ست
[A]
[B][M1]تا از گل تو سبزه برون آمدن گرفت
[M2]حسن تو ز انچه بود فزون آمدن گرفت
[B][M1]زنجیر بست طره تو گرد آفتاب
[M2]صد ذوفنون به قید جنون آمدن گرفت
[B][M1]زآب زلال خواست دل تشنه قطره ای
[M2]پیکان تو به سینه درون آمدن گرفت
[B][M1]در حیرتم ز دل که ز دام تو جسته بود
[M2]بار دگر به دام تو چون آمدن گرفت
[B][M1]ز افسونگری چه سود مرا چون تو نامدی
[M2]هر چند صد پری به فسون آمدن گرفت
[B][M1]رفتی و دل ز صبر و سکون نیز بازماند
[M2]چون آمدی به صبر و سکون آمدن گرفت
[B][M1]گفتی که آب چشم تونبود دلیل شوق
[M2]این خون ناب بین که کنون آمدن گرفت
[B][M1]چشمت ز غمزه تیغ بر این بی زبان کشید
[M2]ترکی به قصد صید زبون آمدن گرفت
[B][M1]هرجا که جامی از دل خون گشته قصه راند
[M2]از چشم مردمان همه خون آمدن گرفت
[A]
[B][M1]پا نه به طرف باغ که گل زیر دست توست
[M2]بالا نما که سرو سرافراز پست توست
[B][M1]آن باغ نوبری که رسیده ست میوه اش
[M2]گرد تو نیزه های جفا خاربست توست
[B][M1]تیری به دل خلید که ذوقش به جان رسید
[M2]این ذوق چیست گر نه گشادش ز شست توست
[B][M1]روی تو هست آتش و پیشش دوتا شده
[M2]زلف سیاه هندوی آتش پرست توست
[B][M1]کردی برهنه ساعد سیمین به قصد ما
[M2]امروز در جفا و ستم دست دست توست
[B][M1]غم نیست زانکه خاطر ما را شکسته ای
[M2]ما را همه درستی کار از شکست توست
[B][M1]باشد مدام مستی رندان ز جام می
[M2]جامی نه جام دیده نه می خورده مست توست
[A]
[B][M1]جانم ز غمت به لب رسیده ست
[M2]روزم ز خطت به شب رسیده ست
[B][M1]دل خسته مکن به زخم خارم
[M2]چون نخل تو را رطب رسیده ست
[B][M1]راهیست مرا به گنج مطلوب
[M2]هر رنج که از طلب رسیده ست
[B][M1]گویند ادب مده ادیبم
[M2]کز عشق مرا ادب رسیده ست
[B][M1]در بی سبب از سبب کنم روی
[M2]چون محنتم از سبب رسیده ست
[B][M1]جامی به عجم نثار کرده ست
[M2]هر نقد کش از عرب رسیده ست
[B][M1]در چنگ غمت به گوش جانم
[M2]صد زمزمه طرب رسیده ست
[A]
[B][M1]زمی تلخ سبویی که به دست آمده است
[M2]جان شیرین من باده پرست آمده است
[B][M1]توبه زهد چو با شیشه می کرده مصاف
[M2]لله الحمد که بر توبه شکست آمده است
[B][M1]سرو بالای تو تا خاسته از مسند ناز
[M2]صد بلا بر سر ارباب نشست آمده است
[B][M1]چه کشی ساعد سیمین ز کفم کین ماهی
[M2]بعد چل سالم ازین بحر به شست آمده است
[B][M1]خاکروبی درت خواست به عرشی پر خویش
[M2]مرغ جانم که بدین پایه پست آمده است
[B][M1]طعن میخواری جامی چه زنی کو ز ازل
[M2]بی می و میکده از عشق تو مست آمده است
[A]
[B][M1]چندم از خویش جدا خواهی داشت
[M2]برمن این داغ روا خواهی داشت
[B][M1]همچو مورم به سر راه وفا
[M2]در لگد کوب جفا خواهی داشت
[B][M1]می کنی پی سپرم جان به فدات
[M2]اگر این رسم بپا خواهی داشت
[B][M1]دل من کاخ طرب خواهد بود
[M2]تا درین غمکده جا خواهی داشت
[B][M1]تا قبا بندی ازینسان صد دل
[M2]بسته در بند قبا خواهی داشت
[B][M1]صاف کردی دل خود آینه وار
[M2]روی در اهل صفا خواهی داشت
[B][M1]هر قضایی که رود بر جامی
[M2]نیست غم گر تو رضا خواهی داشت
[A]
[B][M1]به بزم زنده دلان ذکر دی و فردا نیست
[M2]صفای وقت جز از باده مصفا نیست
[B][M1]عجب به عشق تو مستغرقم نمی دانم
[M2]که غیر تو به جهان هست دیگری یا نیست
[B][M1]جهان چو فرع و تو اصلی و گر به چشم یقین
[M2]نظر کنم همه اصل است و فرع اصلا نیست
[B][M1]چو موج هرکه به دریا فرو رود داند
[M2]که موج اگر چه نه دریاست غیر دریا نیست
[B][M1]به کنج صومعه خوان ورد صبح و شام ای شیخ
[M2]حریم مجلس ما جای شور و غوغانیست
[B][M1]هزار قافله پی در پی است در ره عشق
[M2]عجبتر آنکه پی یک رونده پیدا نیست
[B][M1]به زخم سنگ ملامت گرفت خو جامی
[M2]حریف صحبت نازکدلان رعنا نیست
[A]
[B][M1]در دلم زآتش تو داغ بس است
[M2]خانه تنگ است یک چراغ بس است
[B][M1]گر نیامد دلم به کف به سراغ
[M2]اینکه آمد به تو سراغ بس است
[B][M1]مشک گو روبه باد و عود بسوز
[M2]بوی تومانده در دماغ بس است
[B][M1]باغبان را چه کار با عطار
[M2]عطر جیبش نسیم باغ بس است
[B][M1]محضر رندیم ز درد کشان
[M2]دلقی از جرعه داغ داغ بس است
[B][M1]چتر فرق شهید وادی عشق
[M2]گرد گشته سپاه زاغ بس است
[B][M1]سود جامی ز شغل غمهایت
[M2]از غم دیگران فراغ بس است
[A]
[B][M1]نه دل بی تو ز جانی دور مانده ست
[M2]که از جان جهانی دور مانده ست
[B][M1]به کشتن لایق است آن کس که زنده
[M2]ز چون تو دلستانی دور مانده ست
[B][M1]جدا افتاده از بالین راحت
[M2]سرم کز آستانی دور مانده ست
[B][M1]ز فرهاد آن که کم گوید فسانه
[M2]ز شیرین داستانی دور مانده ست
[B][M1]مدان دور از جوانی حالت پیر
[M2]بتر زان کز جوانی دور مانده ست
[B][M1]سگت بگذاشته لاغر تنم را
[M2]همایی ز استخوانی دور مانده ست
[B][M1]ز جامی دور باشد نکته رانی
[M2]چنین کز نکته دانی دور مانده ست
[A]
[B][M1]نکرد لطف تو کاری و وقت کار گذشت
[M2]نشد وصال تو روزی و روزگار گذشت
[B][M1]شب انتظارم برم روز را و روز تو را
[M2]بیاکه روز وشب من در انتظار گذشت
[B][M1]به هر دلی که زدی ناوکی ز غمزه خویش
[M2]خدنگ حسرتم از سینه فگار گذشت
[B][M1]به باغ عمر گلی خواستم ز شاخ امید
[M2]خیال روی تو در چشم اشکبار گذشت
[B][M1]نشان غبار مرا گو سرشک دیده که خاست
[M2]جنون عشق به هر جا که این غبار گذشت
[B][M1]بخند در رخم ای غنچه پیش از آنکه به باغ
[M2]رسد خبر که خزان آمد و بهار گذشت
[B][M1]مگو که کشتن خویش اختیار کن جامی
[M2]که پیش حکم تو کارم ز اختیار گذشت
[A]
[B][M1]یار بر دیده راه کرد و گذشت
[M2]دیده را جلوه گاه کرد و گذشت
[B][M1]بودم افتاده خوار بر راهش
[M2]به حقارت نگاه کرد و گذشت
[B][M1]برقع زلف پیش روی کشید
[M2]روزگارم سیاه کرد و گذشت
[B][M1]آهم ازوی هوای کیوان داشت
[M2]رخنه در مهر و ماه کرد و گذشت
[B][M1]خواستم داد خویش ازو گریان
[M2]خنده بر دادخواه کرد و گذشت
[B][M1]دید صوفی صفای میخانه
[M2]پشت بر خانقاه کرد و گذشت
[B][M1]رفت جامی به قصد دیدارش
[M2]بام و در دید و آه کرد و گذشت
[A]
[B][M1]آنچه در چشمم ز یار و طلعت زیبای اوست
[M2]جای آن دارد اگر جان و دلم شیدای اوست
[B][M1]دارد از نور رخش شمع شبستان پرتوی
[M2]ورنه پروانه چرا زینگونه ناپروای اوست
[B][M1]او به کس ننموده روی و شهر ازو پر گفت و گوی
[M2]او درون پرده و آفاق پر غوغای اوست
[B][M1]خیمه زد سلطان حسن او به صحرای ظهور
[M2]گنبد نیلوفری یک خیمه از صحرای اوست
[B][M1]در حریم این چمن هرجا نشان راستی
[M2]دیده ام بالای او یا سایه بالای اوست
[B][M1]هرکجا آن عارض و لب ایمنی در ایمنیست
[M2]فتنه و شوری که هست از نرگس شهلای اوست
[B][M1]هست بر هر جزو جامی صد رقم از داغ عشق
[M2]شرح این داغ است هر حرفی که بر اجزای اوست
[A]
[B][M1]با داغ تو چو لاله دلم خویش برآمده ست
[M2]داغ توام ز باغ کسان خوشتر آمده ست
[B][M1]افسون بی غمی چه کنم کز رخ تو دور
[M2]یک غم ز دل نرفته صد دیگر آمده ست
[B][M1]کردی به خانه ام ز در مرحمت گذر
[M2]امروز بختم از در دیگر درآمده ست
[B][M1]مشکل که ایستد ز مژه خونم اینچنین
[M2]کز غمزه تو بر رگ جان نشتر آمده ست
[B][M1]فرسوده قالبم که دل آتشین در اوست
[M2]خاکستری نهفته در او اخگر آمده ست
[B][M1]گوهر خوش است و لعل خوش اما ز دست تو
[M2]سنگی که می رسد ز همه بر سر آمده ست
[B][M1]روشن دلم که مهبط انوار قدس بود
[M2]از صورت تو بتکده آزر آمده ست
[B][M1]در دفترم محاسب اوصاف دلبری
[M2]وصف خط عذار تو سردفتر آمده ست
[B][M1]خط لبت که در دل جامیست بسته نقش
[M2]ایمن ز شست و شو چو خط ساغر آمده ست
[A]
[B][M1]به خدا غیر خدا در دو جهان چیزی نیست
[M2]بی نشان است همه نام و نشان چیزی نیست
[B][M1]چند محجوب نشینی به گمان دگران
[M2]خیمه در کوی یقین زن که گمان چیزی نیست
[B][M1]بی زبان شو چه کنی سرغم عشق بیان
[M2]که درین مسئله تقریر زبان چیزی نیست
[B][M1]هستی توست حجاب تو وگر نی پیداست
[M2]که بجز دوست درین پرده نهان چیزی نیست
[B][M1]تا کی از صومعه آرایی پی دعوت خلق
[M2]بانگ بیهوده چو در سفره و خوان چیزی نیست
[B][M1]گر ز عشقت خبری هست بگو ای واعظ
[M2]ورنه خاموش که فریاد و فغان چیزی نیست
[B][M1]بنده عشق شدی ترک نسب گو جامی
[M2]که درین راه فلان بن فلان چیزی نیست
[A]
[B][M1]یار اگر شبرو و عیار بود باکی نیست
[M2]شوخ و بیباک و دل آزار بود باکی نیست
[B][M1]گرچه غمخانه عشاق ز وی ویران است
[M2]تا نه همخانه اغیار بود باکی نیست
[B][M1]دامن گل چو به دست تو نهد باد صبا
[M2]گر ز پی سرزنش خار بود باکی نیست
[B][M1]عمر بگذشت به محرومی اگر روز پسین
[M2]ختم بر دولت دیدار بود باکی نیست
[B][M1]پاسبان گر فکند بر در شه بستر خواب
[M2]دیده بخت چو بیدار بود باکی نیست
[B][M1]هرکه را عشق کند سبحه و زنار یکی
[M2]گر میان بسته به زنار بود باکی نیست
[B][M1]جامی آن را که به آن جان و جهان اقرار است
[M2]با تو گر بر سر افکار بود باکی نیست
[A]
[B][M1]چون کمر بسته مه من به سفر بیرون رفت
[M2]صد دل آویخته از طرف کمر بیرون رفت
[B][M1]او قدم می زد و مردم همه در خون بودند
[M2]که بدان شکل خوش از پیش نظر بیرون رفت
[B][M1]نیست این خون روانم ز سر هر مژه اشک
[M2]جوش زد در دل من خون و ز سر بیرون رفت
[B][M1]منع ناصح ز غم عشق ویم بادی بود
[M2]که ز یک گوش درآمد ز دگر بیرون رفت
[B][M1]قطره آب که آمد به دل از پیکانش
[M2]حرقت از جان و حرارت ز جگر بیرون رفت
[B][M1]نیست در حلقه عشاق زبان حیرانم
[M2]کز زبانی که ازان حلقه خبر بیرون رفت
[B][M1]دوش در کلبه جامی ز نم دیده و آه
[M2]آتش از روزنه و آب ز در بیرون رفت
[A]
[B][M1]آن ترکمان پسر که دل ما نشان اوست
[M2]زابرو و غمزه تیر بلا بر کمان اوست
[B][M1]صاحبدلان به راه وفا خاک گشته اند
[M2]گو خوش بران که رخش جفا زیر ران اوست
[B][M1]ما در میان غصه چو موییم ازان کمر
[M2]خوش آن که دست کرده کمر در میان اوست
[B][M1]دامن کشان چو گل به سر سبزه تا گذشت
[M2]دستان بلبلان چمن داستان اوست
[B][M1]تا بهره مند شد ز کف او عنان به رخ
[M2]خونم دوال بسته ز رشک عنان اوست
[B][M1]باشد چو جام دیده پر از اشک حسرتم
[M2]تا دیده ام که جام دهان بر دهان اوست
[B][M1]یک جامه نیست بر تن جامی ز غم درست
[M2]جز خشک گشته پوست که بر استخوان اوست
[A]
[B][M1]مردم چشمم ز تو خالی بس است
[M2]مونس جان از تو خیالی بس است
[B][M1]ماه فروشد بنمای ابروان
[M2]نایب ماه از تو هلالی بس است
[B][M1]بهر رکاب تو ز خون جگر
[M2]بر رخ من بسته دوالی بس است
[B][M1]خوان چه حد من که نهم پیش تو
[M2]خدمت درویش خلالی بس است
[B][M1]مایل طوبی نشوم در بهشت
[M2]باغ مرا چون تو نهالی بس است
[B][M1]نیست سپه شرط جهانگیریت
[M2]از تو همین عرض جمالی بس است
[B][M1]ساغر زر پر چه کنی بهر من
[M2]بر کفم آلوده سفالی بس است
[B][M1]مزد غزلهای تو جامی تمام
[M2]نیم قبولی ز غزالی بس است
[A]
[B][M1]ای سنبل مشکین زده سر از گل رویت
[M2]ندهم به همه ساده رخان یک سر مویت
[B][M1]از مشک کشم درد سر این بس که دهد باد
[M2]بویی به مشامم ز خط غالیه بویت
[B][M1]هرگز ز تماشای تو خرسند نگشتم
[M2]بنشین که زمانی نگرم سیر به رویت
[B][M1]خوش آنکه نشینم به تو تنها ز رقیبان
[M2]تو حال بدم بینی من روی نکویت
[B][M1]خونین کفنان بس که به دل داغ تو خیزند
[M2]در حشر شود لاله ستانی سر کویت
[B][M1]گر زانکه بجویی دل ما را نه غریب است
[M2]هر چند که آزار غریبان شده خویت
[B][M1]شد هر شکن زلف تو قلاب محبت
[M2]چون خاطر جامی نکند میل به سویت
[A]
[B][M1]نه چنان گرفت خانه به دل من آرزویت
[M2]که دگر به خانه رفتن کنم آرزو ز کویت
[B][M1]به هوای رنگ و بویت چه روم به طوف بستان
[M2]نه شکوفه راست رنگت نه بنفشه راست بویت
[B][M1]نه خوش آید از نکورو که بود به جور بدخو
[M2]بگذار خوی بد را که عجب نکوست رویت
[B][M1]نرسم به اوج وصل تو به پا زهی سعادت
[M2]که چو مرغ پربرآرم به هوای جست و جویت
[B][M1]مکشاد کوب چوگان کف نازکت همین بس
[M2]که فتد میان میدان سرمن به سان گویت
[B][M1]ز غمت شدم خیالی و بدین خیال شادم
[M2]که خیال وار گاهی گذرم نهفته سویت
[B][M1]ز غزلسرایی خود نبود مراد جامی
[M2]بجز اینکه روزگارش گذرد به گفت و گویت
[A]
[B][M1]سبزه نو که ز گلزار رخت سرزده است
[M2]رقم نسخ گل از غالیه تر زده است
[B][M1]چون خط سبز تو یک حرف ندیده ست صبا
[M2]عمرها دفتر گل گر چه به هم برزده است
[B][M1]خط مشکین تو دودیست کز آتش برخاست
[M2]آن ازین دود که آتش به جهان درزده است
[B][M1]داشت مقصود هواداری سرو تو صبا
[M2]زان همه مشت که بر فرق صنوبر زده است
[B][M1]دست مشاطه جدا به که کنند از شانه
[M2]که چرا شانه درآن جعد معنبر زده است
[B][M1]گرنه نایابی کام دل ما خواست لبت
[M2]قفل یاقوت چه بر حقه گوهر زده است
[B][M1]جامی از لعل تو هرگز نزده ساغر عیش
[M2]کش نه سنگین دل تو سنگ به ساغر زده است
[A]
[B][M1]چون تو ماهی در همه آفاق نیست
[M2]بی تو بودن طاقت عشاق نیست
[B][M1]شوق خود را چون دهم تسکین به صبر
[M2]صبر کار عاشق مشتاق نیست
[B][M1]هیچ شکلی زیر این نیلی رواق
[M2]چون مقوس ابروانت طاق نیست
[B][M1]دفتر گل را زدم بر هم چو باد
[M2]حرفی از حسنت درآن اوراق نیست
[B][M1]مستحق وصلم و محروم ازان
[M2]موجب حرمان جز استحقاق نیست
[B][M1]هجر فرسوده نخواهد جز وصال
[M2]چاره مسموم جز تریاق نیست
[B][M1]عشق را تا نام دریا کرده اید
[M2]کام جامی زو جز استغراق نیست
[A]
[B][M1]هیچ کس نیست که حیران شده روی تو نیست
[M2]روی در سجده محراب دو ابروی تو نیست
[B][M1]هرکه بر طرف بناگوش تو آن طره بدید
[M2]گفت نقد دو جهان قیمت یک موی تو نیست
[B][M1]تو به هرجا که چنین جلوه کنان می گذری
[M2]نظری نیست که از هر طرفی سوی تو نیست
[B][M1]زانچه در وصف قد سدره و طوبی گویند
[M2]نکته ای نیست که در قامت دلجوی تو نیست
[B][M1]گو مده دامن گل را به کفم باد صبا
[M2]چه کنم پیرهنی را که در او بوی تو نیست
[B][M1]گر چه صد مانعم از دولت دیدار توهست
[M2]هیچ مانع بتر از نازکی خوی تو نیست
[B][M1]گشته هر موی زبانی به دعا جامی را
[M2]بر تنش نیست زبانی که دعاگوی تو نیست
[A]
[B][M1]بلبل چو مطربان به غزلخوانی آمده ست
[M2]بر وی شکوفه در درم افشانی آمده ست
[B][M1]همچون شکوفه شو درم افشان که جمع آن
[M2]هرجا که هست تخم پریشانی آمده ست
[B][M1]پژمرده بود از دم وی باغ و این زمان
[M2]آبی به رویش از نم نیستانی آمده ست
[B][M1]هر شاخ گل ز غنچه نشکفته با دلی
[M2]چون عاشقان پر آتش پنهانی آمده ست
[B][M1]زآلوده دامنان بگسل کز گل و سمن
[M2]هرسو هزار شاهد روحانی آمده ست
[B][M1]می نوش و مست زی که جز این نیست فصل گل
[M2]کاری که ختم آن نه پشیمانی آمده ست
[B][M1]جامی که و بهار سمرقند و وصف آن
[M2]کو مست گلرخان خراسانی آمده ست
[A]
[B][M1]رنگ رخت ز تاب تب ای سیمبر شکست
[M2]رنگ شکسته ات دل اهل نظر شکست
[B][M1]هنگامه ساخت مه شب از انجم ولی چو دید
[M2]هنگام صبح روی تو هنگامه برشکست
[B][M1]بستی به قصد فرقت من بر میان کمر
[M2]بنشین که پشت طاقت من از کمر شکست
[B][M1]رخساره خوی فشان به گلستان درآمدی
[M2]لطف رخ تو رونق گلهای تر شکست
[B][M1]هر شیشه امید که تدبیر عقل ساخت
[M2]سنگ جفای عشق تو در یکدگر شکست
[B][M1]رفتم که گل به باغ شود مرهم دلم
[M2]صد نشترم ز خار غمت در جگر شکست
[B][M1]قدر شکر شکست خط سبز بر لبت
[M2]طوطی ندیده کس که بدینسان شکر شکست
[B][M1]جامی چو یافت خانه خود را تهی ز تو
[M2]دیوار کند و بام بیفکند و درشکست
[A]
[B][M1]سرو گل اندام من طرف کله برشکست
[M2]کاکل او بر سمن غالیه تر شکست
[B][M1]نافه گشا شد نسیم از گره زلف او
[M2]رونق سنبل ببرد قیمت عنبر شکست
[B][M1]بررخ پر گردم اشک از دل آزرده رفت
[M2]باده گلگون به خاک ریخت چو ساغر شکست
[B][M1]رشته جان ز استخوان سبحه پر مهره گشت
[M2]بس که ز سنگ جفاش این تن لاغر شکست
[B][M1]بست به روی بتان شیخ در صومعه
[M2]سنگدل من رسید صومعه را در شکست
[B][M1]بس که ز سرو قدش بار به دلها رسید
[M2]در چمن از بار دل پشت صنوبر شکست
[B][M1]شرح غمش می نوشت جامی بیدل فتاد
[M2]در دل خامه شکاف در رخ دفتر شکست
[A]
[B][M1]وقت گل شد بزم عشرت بر لب جو خوشتر است
[M2]جام عیش از دست گلرویان گلبو خوشتر است
[B][M1]خوش بود ساقی چو نیکوروی و نیکو خو بود
[M2]وربود با این همه خوشخوان وخوشگو خوشتر است
[B][M1]پا به صحرا نه که بی خواری ننگ باغبان
[M2]سبزه خودرسته و گلهای خودرو خوشتر است
[B][M1]حیف باشد سبزه زیر پا سپردن در سماع
[M2]بر سر سبزه ز مستان رقص پهلو خوشتر است
[B][M1]گو مزن از دور زانو خوبرو چون می دهد
[M2]کز بتان ساقیگری زانو به زانو خوشتر است
[B][M1]خوش بود طوق زر اما گردن عشاق را
[M2]طوق سیم از ساعد جانان و بازو خوشتر است
[B][M1]روی در میخانه نه جامی به می کن خرقه رنگ
[M2]مرد در هر شیوه ای یکرنگ و یکرو خوشتر است
[A]
[B][M1]دودم از سینه که گرد آمده بالای سر است
[M2]قدسیان را شده از ناوک آهم سپر است
[B][M1]چون شوم خاک شود لاله ستان تربت من
[M2]زین همه داغ کزان لاله رخم بر جگر است
[B][M1]حلقه در گوش همه ساده رخان خواهد کرد
[M2]بر بنا گوش وی آن حلقه که از مشک تر است
[B][M1]ساخت دریا رهم از رهگذر دیده سرشک
[M2]در رهم گر خطری هست ازین رهگذر است
[B][M1]ای خدا مرحمتی کز همه بیشش بینم
[M2]که بدو آرزوی من ز همه بیشتر است
[B][M1]نرود تلخی هجران وی از کام دلم
[M2]گر چه از ذکر لب او دهنم پر شکر است
[B][M1]جامی از عشق مهی بی خبر افتاده ز خویش
[M2]گشته مشهور همه شهر کنون این خبر است
[A]
[B][M1]به باغم بی رخت تسکین محال است
[M2]تماشای گل و نسرین محال است
[B][M1]چو گل پنهان شود در پرده ناز
[M2]قرار از بلبل مسکین محال است
[B][M1]به ترک دوست فرماید خرد لیک
[M2]ز عشق این حکم را تمکین محال است
[B][M1]ز دیدار تو زاهد را چه بهره
[M2]خدابینی ازان خود بین محال است
[B][M1]ز بس مهرت به دلها جای کرده ست
[M2]ز تو در دل کسی را کین محال است
[B][M1]رخت را هر که دید آیینه سان گفت
[M2]که معشوقی بدین آیین محال است
[B][M1]به عالم چون تو معشوقی و جامی
[M2]نبازد عشق با او این محال است
[A]
[B][M1]یا از زبان دوست شنو داستان دوست
[M2]یا از زبان آن که شنید از زبان دوست
[B][M1]باشد کلام دوست مبرا ز هر لغت
[M2]هست این لغات مختلف از ترجمان دوست
[B][M1]بیرون بود ز جمله نشانها کزو دهند
[M2]اینست پیش دوست شناسان نشان دوست
[B][M1]به ز آستان دوست سر ما ندیده جای
[M2]تا سر به جا بود سر ما و آستان دوست
[B][M1]دستان شوق او زده مرغان باغ عشق
[M2]هر جا شکفته غنچه ای از بوستان دوست
[B][M1]از ما گمان حسن وفا بود دوست را
[M2]شکر خدا که راست شد آخر گمان دوست
[B][M1]جامی مجوی کشف حقیقت ز شیخ شهر
[M2]بیگانه نیست محرم سر نهان دوست
[A]
[B][M1]شنیده ام که به گل بلبل سحرخوان گفت
[M2]که شکر نعمت صبح وصال نتوان گفت
[B][M1]درون غنچه چرا خون و جیب گل چاک است
[M2]اگر نه مرغ چمن داستان هجران گفت
[B][M1]سماع لحن مغنی خوش است وین نکته
[M2]ز شاخ سرو سهی قمری خوش الحان گفت
[B][M1]چو ذوق باده وحدت نیافت جان حکیم
[M2]ازان چه سود که بر نفی شرک برهان گفت
[B][M1]دلی که یافت به شب زندگی ز جام صبوح
[M2]نشان زخضر و سیاهی و آب حیوان گفت
[B][M1]زمانه نغمه عشاق و اشکریزی شان
[M2]چو دیده قصه نوح و حدیث طوفان گفت
[B][M1]غذای خویش کن از ترک لقمه کین معنی
[M2]بود خلاصه هر حکمتی که لقمان گفت
[B][M1]مبند لب ز نصیحت که مور بهر حذر
[M2]به همسران خبر از مقدم سلیمان گفت
[B][M1]بود شکایت جام زفهم مستمعان
[M2]خوش آن که نکته مرموز با سخندان گفت
[A]
[B][M1]ساقیا می ده که صحرا سبز و بستان خرم است
[M2]توبه ای کامروز نشکسته ست در عالم کم است
[B][M1]از زجاجی جام می ریزد ز یکدیگر فرو
[M2]گر چه همچون سنگ اساس توبه ما محکم است
[B][M1]یاد کن جم را چو نوشی باده عشرت که جام
[M2]یادگاری مانده در دست حریفان از جم است
[B][M1]همچو زلف خوبرویان برکنار گل نشین
[M2]ای که کارت از کشاکشهای دوران درهم است
[B][M1]بگذران امسال وقت گل به مستی خوش که پار
[M2]ناخوش و خوش رفت وحال سال دیگر مبهم است
[B][M1]وارهان از محنت هستی به مستی خویش را
[M2]زانکه هستی محنت اندر محنت و غم بر غم است
[B][M1]جامی از ابر بهاران بر چمن باران چه سود
[M2]چون سحاب لطف ساقی در حق ما بی نم است
[A]
[B][M1]برفت یار و مرا در فراق خویش گذاشت
[M2]درون فگار و جگرچاک و سینه ریش گذاشت
[B][M1]ندانم از غم هجرش پناه با که برم
[M2]چو عشق او نه مرا آشنا نه خویش گذاشت
[B][M1]هزار قافله عاشق روانش از پس و پیش
[M2]مرا ز موکب خاصان نه پس نه پیش گذاشت
[B][M1]ز بخت خود چه امیدم بود چنین که مرا
[M2]به یار عربده کوش ستیزه کیش گذاشت
[B][M1]گذاشت بهر همه عاشقان بسی غم و درد
[M2]ولی نصیب من بی نصیب بیش گذاشت
[B][M1]خوش آن طبیب که نیشش ز ریش دل چو کشید
[M2]برای مرهم آن پاره ای ز نیش گذاشت
[B][M1]گرفت گریه جامی بر او چو آمو راه
[M2]چو کرد عزم سمرقند ودر هریش گذاشت
[A]
[B][M1]ترک شیرین شمایلی که مراست
[M2]کی توانم بدین دلی که مراست
[B][M1]من گرفتار و یار مستغنی
[M2]آه ازین کار مشکلی که مراست
[B][M1]شد پی دستبوس قاتل من
[M2]بوس بر دست قاتلی که مراست
[B][M1]رشته جان ز دل زبانه کشید
[M2]این بود شمع محفلی که مراست
[B][M1]همه بی حاصلی و گمراهیست
[M2]در ره عشق حاصلی که مراست
[B][M1]گم شدم در غمش چنانکه اجل
[M2]ره نیابد به منزلی که مراست
[B][M1]جامیم مست و رند و رسوا خواند
[M2]کرد شرح فضایلی که مراست
[A]
[B][M1]هنوز یک گل تو از هزار نشکفته ست
[M2]به باغ عشق چو بلبل هزارت آشفته ست
[B][M1]قبای تنگ گشادی ز پیرهن هرگز
[M2]به لطف تو گلی از باغ حسن نشکفته ست
[B][M1]دهان خامش تو گوهریست ناسفته
[M2]زهی لطافت طبعی که این گهر سفته ست
[B][M1]کجا ز محنت بی خوابیم خبر یابد
[M2]کسی کز اول شب تا دم سحر خفته ست
[B][M1]دلم نشیمن غیر از خیال تو خجلم
[M2]که میهمان عزیز است و خانه نارفته ست
[B][M1]سرشکم از مژه بیرون به خون و خاک افتاد
[M2]بدین سزاست بلی هرکه راز نهفته ست
[B][M1]چراست مایه شوریده خاطری این شعر
[M2]اگر نه جامی شوریده خاطرش گفته ست
[A]
[B][M1]به عشق آن پیر عالمگیر گشته ست
[M2]که در عشق جوانان پیر گشته ست
[B][M1]ز طفلان کم بود پیری که مویش
[M2]نه از شکرلبان چون شیر گشته ست
[B][M1]نه مهرت در دلم ازنو نوشتند
[M2]ازل تاریخ این تحریر گشته ست
[B][M1]چو ممکن نیست تصویر جمالت
[M2]شریعت مانع تصویر گشته ست
[B][M1]نه وقت صبح برگل شبنم است آن
[M2]ز تو غرق خوی تشویر گشته ست
[B][M1]ز کشمیری بتان دین برانداز
[M2]دلم بتخانه کشمیر گشته ست
[B][M1]به تعجیلم همی کشتی چه کردم
[M2]که طبعت مایل تأخیر گشته ست
[B][M1]ز بس کز زلف تو پیچید بر هم
[M2]رگ جان بر تنم زنجیر گشته ست
[B][M1]مکن تدبیر جامی کز دو زلفت
[M2]اسیر ربقه تقدیر گشته ست
[A]
[B][M1]چیست آن زلف سیه پیش رخت کافروخته ست
[M2]شهپر جبریل کز برق تجلی سوخته ست
[B][M1]زیر طره عارضت آن آتش آمد کش خدای
[M2]در شب طور از پی جذب کلیم افروخته ست
[B][M1]کیست عاشق عافیت سوزی که در بازار عشق
[M2]دین و دنیا داده و اندوه ابد اندوخته ست
[B][M1]چون ندارد وصله ای وصل تو زاهد را چه سود
[M2]زان مرقع کز هزاران وصله بر هم دوخته ست
[B][M1]بنده یی ام جور را شایسته مفروشم به هیچ
[M2]خواجه هرگز بنده شایسته را نفروخته ست
[B][M1]در سخن جامی زبان عیبجویان را ببست
[M2]از کدام استاد این سحر حلال آموخته ست
[A]
[B][M1]جلوه حسن تو کجاست که نیست
[M2]جذبه عشق تو که راست که نیست
[B][M1]خبر وصل تو رسد همه جای
[M2]این خبر در دیار ماست که نیست
[B][M1]کج نهادی کله به فتنه گری
[M2]در سر تو چه فتنه هاست که نیست
[B][M1]هر شبی در فراقت اشک مرا
[M2]با خیالت چه ماجراست که نیست
[B][M1]زان دو ساعد سراغ دل کردم
[M2]از چپ و راست نعره خاست که نیست
[B][M1]سرو بیگانه پروری و تو را
[M2]میل یاران و آشناست که نیست
[B][M1]گفته ای چیست در دلت جامی
[M2]جز غم تو خدا گواست که نیست
[A]
[B][M1]دلنواز ز من خسته جگر بازمایست
[M2]دیده روشنی از اهل نظر بازمایست
[B][M1]با تو از هر غرضم پاک ز همراهی من
[M2]به غرضهای حریفان دگر بازمایست
[B][M1]فتنه ای خاست به پای از تو به هر راهگذر
[M2]زود بخرام و به هرراهگذر بازمایست
[B][M1]دین و دل شد به رهت جان به لب آمده نیز
[M2]گو روان شو ز رفیقان سفر بازمیست
[B][M1]باد در خنده عشرت لب تو با دگران
[M2]گو نم حسرتم از دیده تر بازمایست
[B][M1]ای گرفتارهوس سر غم عشق طلب
[M2]به گمان هنر از کسب هنر بازمایست
[B][M1]جامی از جلوه معشوق خبر پرسی چند
[M2]طالب نقد عیان شو به خبر بازمایست
[A]
[B][M1]یار دروغ وعده بیباک من کجاست
[M2]شادی رسان خاطر غمناک من کجاست
[B][M1]هستم ز عقل و دعوی ادراک او بجان
[M2]آشوب عقل و آفت ادراک من کجاست
[B][M1]چاکم فتاد در جگر از زخم تیغ هجر
[M2]تا آن رفوگر جگر چاک من کجاست
[B][M1]مردم ز عشق و خاک وجودم به باد رفت
[M2]کس پی نمی برد که کنون خاک من کجاست
[B][M1]آتش همین به خرمن پاکان زند غمش
[M2]آن شعله درخور خس و خاشاک من کجاست
[B][M1]زآسیب زهر هجر مرا جان به لب رسید
[M2]آن از دولب خزانه تریاک من کجاست
[B][M1]جامی شکار تیر اجل گشت و آن سوار
[M2]هرگز نگفت آهوی فتراک من کجاست
[A]
[B][M1]آنکه گل را غیرت از لطف تن او خاسته ست
[M2]چاک جیب غنچه از پیراهن او خاسته ست
[B][M1]می رود دامن کشان چون گل بهاران وین همه
[M2]لاله و نسرین به باغ از دامن او خاسته ست
[B][M1]کی شود سوز قتلیش کشته زیر تیره خاک
[M2]زانکه این آتش ز جان روشن او خاسته ست
[B][M1]چون تواند عاشق از طوق وفایش سر کشید
[M2]قمری آسا طوق او از گردن او خاسته ست
[B][M1]چشمه چشمه زخم تیرش بر تن من گشته چشم
[M2]هرکجا گردی ز راه توسن او خاسته ست
[B][M1]شهر پر غوغا شده ست از فتنه مردم کشان
[M2]این همه فتنه زچشم پر فن او خاسته ست
[B][M1]از شکاف سینه جامی می کشد هر لحظه آه
[M2]آتشی دارد که دود از روزن او خاسته ست
[A]
[B][M1]جمال عشق قدیم است و مابقی محدث
[M2]مجال دخل ندارد خرد درین مبحث
[B][M1]ازان جمال یکی جلوه بایدم دم مرگ
[M2]که بیخودم فکند از ممات تا مبعث
[B][M1]به وصف شاهد ژولیده موی گرد آلود
[M2]اشارتیست عجب «رب اغبر اشعث »
[B][M1]نماز عشق و ولا را به قبله گاه قدم
[M2]نخست شرط طهارت بود ز لوث حدث
[B][M1]به صیدگاه شه عشق عرضه ده خود را
[M2]که لطف او نکند فرق از سمین تا غث
[B][M1]به سوی عشق ندای رحیل بانگ نی است
[M2]لقداتاک نداء الرحیل کم تلبث
[B][M1]ز فیض پیر مغان یافت این نظر جامی
[M2]که در صحیفه هستی ندید نقش عبث
[A]
[B][M1]مرا نیست بر خوردن باده باعث
[M2]بجز غفلت از عالم پر حوادث
[B][M1]چه جمعیت آید ز گردنده چرخی
[M2]که بر وضع واحد دوان نیست لابث
[B][M1]بده ساقیا می که بی بهره از وی
[M2]بود در همه شغل لاهی و عابث
[B][M1]ازان می که کنیت ابوالطیباتش
[M2]سزاوار باشد نه ام الخبائث
[B][M1]ازان می که سوگند تائب نگردد
[M2]ز شربش به شرع خردمند حانث
[B][M1]ازان می که مغنیست در کسب دانش
[M2]ز بسط اقاویل و طول مباحث
[B][M1]به می صرف کن جامیا هر چه داری
[M2]مکن صرفه چون ممسکان بهر وارث
[A]
[B][M1]می کند عشق تو تاراج دل و دین الغیاث
[M2]می برد صبر و قرار از جان غمگین الغیاث
[B][M1]گاه اندر عز کشفم گاه در ذل حجاب
[M2]از تلونهای حال ای شاه تمکین الغیاث
[B][M1]خواند از کوی خراباتم به کنج صومعه
[M2]از نصیحتهای شیخ مصلحت بین الغیاث
[B][M1]گر به چین افتد سواد کفر زلفت کافرم
[M2]گر نخیزد از نهاد کافر چین الغیاث
[B][M1]تا به تو آرم پناه از عشوه های چشم تو
[M2]می کند لعل لبت هر لحظه تلقین الغیاث
[B][M1]هر دعایی راکه آمین گو نباشد فضل تو
[M2]زان دعا گویم معاذالله زآمین الغیاث
[B][M1]عقل چون غوغا کند باشد به عشق آورده روی
[M2]درد جامی یا غیاث المستغیثین الغیاث
[A]
[B][M1]یار اگر در بست بر رویت چه باشی در حرج
[M2]صبرکن سر بر درش کالصبر مفتاح الفرج
[B][M1]چشم جان را ده جلا بگذر ز گفت و گوی عقل
[M2]موجب عین الیقین نبود براهین حجج
[B][M1]خوانده در پرده چو کعبه یار خلقی را به خود
[M2]عاشقان لبیک شوق او زده من کل فج
[B][M1]خاک آدم خاصه بهر عشقبازی گل شده ست
[M2]انما اولاده العشاق و الباقی همج
[B][M1]ره سوی میخانه باشد بیشتر زانفاس خلق
[M2]زان جهت نبود سلوک رهروان بر یک نهج
[B][M1]از جمال او اگر بر کعبه افتد پرتوی
[M2]کافران بندند از چین و خطا احرام حج
[B][M1]جز به قدر فهم کژطبعان مگو جامی سخن
[M2]جزنیام کژ نشاید چون بود شمشیر کج
[A]
[B][M1]چنین که سالک ما می نهد قدم کج مج
[M2]هزار مرحله افزون بود ازو تا حج
[B][M1]نتافت بر همه ذرات کون خورشیدی
[M2]که سیر او نه به قطع دقایق است ودرج
[B][M1]چو اقرب است به ما نور او ز حبل ورید
[M2]چه احتیاج به بسط دلایل است و حجج
[B][M1]به چشم راست نگر هر کجا کجی بینی
[M2]که هست راستی ابرو آنکه باشد کج
[B][M1]برآستان تو گفتم که سر زدم عمریست
[M2]هنوز نبودم امید فتح باب فرج
[B][M1]دوباره گفت علی قرع بابنا دم دم
[M2]فان من قرع الباب و استدام ولج
[B][M1]هوای عالم وحدت اگر کنی جامی
[M2]بغیر راه ملامت مرو به هیچ نهج
[A]
[B][M1]به مهر و ماه فلک کودکیست بازی سنج
[M2]که کرده است به بازی ترازو از نارنج
[B][M1]بدین ترازوی نارنج بر خریداران
[M2]درین دکان نکشد جز متاع محنت و رنج
[B][M1]به زیر خاک بود گنج بین که قارون را
[M2]چه سان به خاک فرو برد حرص در پی گنج
[B][M1]چه رخ به عرصه یکرنگی آری ای دل تو
[M2]پر از سپید و سیه چون خریطه شطرنج
[B][M1]کریم نیست جز آن کس که نقد دریا را
[M2]ببخشد و نزند بر جبین چو موج شکنج
[B][M1]نقاب چهره وحدت بود جهات و حواس
[M2]بشوی دفتر عشق از حساب این شش و پنج
[B][M1]مکن توقع راحت ز هیچ کس جامی
[M2]که کارخانه رنج است این سرای سپنج
[A]
[B][M1]ای ز تو قیل و قال ما همه هیچ
[M2]فهم و وهم و خیال ما همه هیچ
[B][M1]مالک الملک کاینات تویی
[M2]دعوی ملک و مال ما همه هیچ
[B][M1]خالی از فضل بر کمال تو هست
[M2]لاف فضل و کمال ما همه هیچ
[B][M1]باگهرهای گنج مخفی تو
[M2]نرخ سنگ و سفال ما همه هیچ
[B][M1]سایلان سماط جود توییم
[M2]بی جوابت سوال ما همه هیچ
[B][M1]بی نسیم قبول عاطفتت
[M2]طاعت ماه و سال ما همه هیچ
[B][M1]هست باهای و هوی مستانت
[M2]وجد جامی وحال ما همه هیچ
[A]
[B][M1]قد بدا نور فالق الاصباح
[M2]اسفر الصبح اطفی ء المصباح
[B][M1]کم طلب در کتب حقیقت عشق
[M2]نشود یافت این لغت ز صحاح
[B][M1]رو به فتاح کن که ممکن نیست
[M2]فتح باب معانی از مفتاح
[B][M1]ترک کشاف گو کزان مسدود
[M2]باشد ابواب کشف بر ارواح
[B][M1]در مواقف مایست کز وی نیست
[M2]به مقاصد تو را امید نجاح
[B][M1]بر تو لایح شود لوایح عشق
[M2]چون کلیم ار بیفکنی الواح
[B][M1]عشق با زهد نیست بر سر صلح
[M2]مصلحت نیست لاف زهد و صلاح
[B][M1]توبه ما ز دست محتسب است
[M2]از ضرورت شد این حرام مباح
[B][M1]خم می نیم جرعه جامیست
[M2]کیف یکفی لشربه الاقداح
[A]
[B][M1]هر لحظه نمایی به لباس دگرم رخ
[M2]گاه از بت فرخار و گه از لعبت خلخ
[B][M1]هر جا که کنی جلوه بود اهل نظر را
[M2]دیدار تو فرخنده و رخسار تو فرخ
[B][M1]اطوار ظهور تو بود ظاهر و باطن
[M2]بر ظاهر تن جلدی و در باطن آن مخ
[B][M1]جنبش همه از توست درین عرصه اگر خود
[M2]ناراست رود فرزین یا راست رود رخ
[B][M1]گر محبی دلهاست بالطافک یحیی
[M2]ورنافع جانهاست بانفاسک ینفخ
[B][M1]زین نکته مرا طعن تناسخ مزن ای شیخ
[M2]تکرار ظهورات بود این نه تناسخ
[B][M1]جامی مفکن با دگران نکته توحید
[M2]کز کلک تو اولی ست درین مسئله پاسخ
[A]
[B][M1]برآ به پای خرد گرد آن برآمده کاخ
[M2]درآی در حرم انس قدسیان گستاخ
[B][M1]برون ز حس و جهت صدهزار جهان
[M2]چه تنگ ساخته ای بر خود این جهان فراخ
[B][M1]به سربلندی کاخ جلال و جاه مناز
[M2]کز انقلاب زمان خاک گردد آخر کاخ
[B][M1]چو دل ز زرق و ریا پاک نیست ای صوفی
[M2]چه سود دلق ریا پاک شستن از اوساخ
[B][M1]بود ز قوت عرفان تذلل عارف
[M2]بلی ز پری میوه بود تواضع شاخ
[B][M1]چو درد عشق نداری سرایتی نکند
[M2]اگر به چرخ رسانی نفیر آوخ و آخ
[B][M1]ز شیخ چله حذر جامیا که می نگزد
[M2]دوباره مار خردمند را ز یک سوراخ
[A]
[B][M1]می رسد از دولت عشقم مدد
[M2]بنده عشقم ز ازل تا ابد
[B][M1]بود احد عشق ز آغاز کار
[M2]لیک برآمد به لباس عدد
[B][M1]دیده دل گر شودت تیزبین
[M2]هیچ نبینی ز عدد جز احد
[B][M1]معتقد خویش بود شیخ شهر
[M2]خاک براین معتقد و معتقد
[B][M1]نقد قبولیش به کف نامده
[M2]بر رخ عشاق نهد دست رد
[B][M1]در حقشان نیست حدیثش صحیح
[M2]چون نه به انصاف رساند سند
[B][M1]جامی ازو نکته وحدت مپرس
[M2]منکر بحر است اسیر زبد
[A]
[B][M1]خوش آن که شد به دلی از مضیق حرص آزاد
[M2]مقیم کنج قناعت درین خراب آباد
[B][M1]نسیم خیر دهد آب و خاک کلبه فقر
[M2]کسی که ساعی آن شد خداش خیر دهاد
[B][M1]بکن بنای سرای فنا ز ساحت دل
[M2]پی سرای بقا استوار کن بنیاد
[B][M1]به خشت علم و عمل خانه در بهشت نساخت
[M2]جز آن که در ره دین قالب درست نهاد
[B][M1]چنان بلند کن ایوان قصر همت را
[M2]که قاصر آید ازان دست همت استاد
[B][M1]رواق بخت کی از خشت و گل بلند شود
[M2]گرت زمانه نه بر خشت نیکبختی زاد
[B][M1]ممر بادگشایی به خانه زان غافل
[M2]که هست شمع حیات تو در گذرگه باد
[B][M1]ز چار در چه گشاید به منزل آن کس را
[M2]که در ریاض مثمن دریچه ای نگشاد
[B][M1]مبارک از نظر دوستانست خانه نه زان
[M2]که بر کتابه کتابت کنی مبارک باد
[B][M1]بلند کرده ایام زود پست شود
[M2]گواه دعوی من قصر قیصر است و قباد
[B][M1]به فرش مصطبه جامی نوشت گفته خویش
[M2]ببین که پایه نظمش چه سان بلند افتاد
[A]
[B][M1]زاده عشقی هم ازو خواه زاد
[M2]باش بدو شاد و ازو جو رشاد
[B][M1]روی به عشق آر که جز عشق نیست
[M2]عاشق و معشوق و مرید و مراد
[B][M1]راه مده وهم دویی را به خود
[M2]رخنه مکن قاعده اتحاد
[B][M1]معتقد غیر دویی نیست عقل
[M2]خاک سیه بر سر این اعتقاد
[B][M1]فقر سوادیست که در چشم عشق
[M2]نور عیان نیست بجز زان سواد
[B][M1]هرکه ازان نور نشد دیده ور
[M2]بر نظر او نکنند اعتماد
[B][M1]جامی ازو آمد و گم شد در او
[M2]منه المبداء و الیه المعاد
[A]
[B][M1]نام خود را عاشق صادق کنم سویت سواد
[M2]تا چو خوانی نامه رویت بنگرم از چشم صاد
[B][M1]اعتقاد حسن خوبانم ز مهر روی توست
[M2]لاجرم در شهر مشهورم به حسن اعتقاد
[B][M1]نیست مقصود از سلوک من در اطوار وجود
[M2]جز رضای خاطرت جستن ز مبداء تا معاد
[B][M1]گر خدنگ بیوفایی می کشی فهوالغرض
[M2]وربه تیغ نامرادی می کشی فهوالمراد
[B][M1]گفته ای در جست و جویم این همه تعجیل چیست
[M2]چون کنم بر عمر چندانی ندارم اعتماد
[B][M1]هفت بیتیهای جامی چون به شیراز اوفتاد
[M2]خواند حافظ در مزار سعدیش «سبعا شداد»
[B][M1]یافت در کرمان لقب رشک ارم زان کس که ساخت
[M2]کاخ ابیات تخلص چون «ارم ذات العماد»
[A]
[B][M1]آنان که دست رد به رخ ما نهاده اند
[M2]برما زبان طعن و ملامت گشاده اند
[B][M1]ظاهر شود چو پرده برافتد ز روی کار
[M2]کایشان نه داد مردی و انصاف داده اند
[B][M1]عزم سفر به عالم دل کرده اند لیک
[M2]در ره فتاده بلکه ز ره اوفتاده اند
[B][M1]اول چو سیل رفته خروشان و کف زنان
[M2]و آخر میان راه چو ریگ ایستاده اند
[B][M1]اعیان عالمند ولی کور باطنند
[M2]برشکل آدمند ولی دیوزاده اند
[B][M1]در عرصه عمی و جهالت دو اسپه اند
[M2]در شاهراه دانش و بینش پیاده اند
[B][M1]جامی ز جام حسن بتان باده خور چه باک
[M2]گر منکران نه واقف ازین جام و باده اند
[A]
[B][M1]آنان که در فسون محبت فسانه اند
[M2]هر جا روند تیر بلا را نشانه اند
[B][M1]حاجی به طوف کعبه گرفتار و عاشقان
[M2]فارغ ز خانه مست خداوند خانه اند
[B][M1]تجرید شو که پاک تراشان تیغ عشق
[M2]کرده خلاص ریش خود از دست شانه اند
[B][M1]ما و سرود عشق که بر اوج لامکان
[M2]ارواح قدس رقص کنان زین ترانه اند
[B][M1]با پیر میکده به ادب زی که بر درش
[M2]شیران پیشگاه سگ آستانه اند
[B][M1]کار زمانه نیست جز آزار اهل دل
[M2]اهل زمانه نیز به رنگ زمانه اند
[B][M1]جامی زبان گشا که غزالان شوخ چشم
[M2]بنهاده گوش بر غزل عاشقانه اند
[A]
[B][M1]لعل لب تو اشک مرا خون ناب کرد
[M2]زان شیشه های سبز فلک پر شراب کرد
[B][M1]عکس رخت نمود در آیینه سپهر
[M2]نامش خرد به شب مه و روز آفتاب کرد
[B][M1]مشتاق تو به چشمه خور می کند نظر
[M2]تشنه ز شوق آب هوای سراب کرد
[B][M1]دل کرد یاد روی تو و دیده اشک ریخت
[M2]هرگل که چید دل ز تو چشم گلاب کرد
[B][M1]فکر خط عذار و لبت صفحه دلم
[M2]پر خط گونه گونه چو پشت کتاب کرد
[B][M1]می خواستم کمانچه زدن ریش زهد را
[M2]این کار را به کام دل من رباب کرد
[B][M1]جامی که در شباب ز می عهد کرده بود
[M2]پیرانه سر تلافی عهد شباب کرد
[A]
[B][M1]جلوه گل رخت از طره چون سنبل کرد
[M2]کجه هندوی زلف کچه بازت گل کرد
[B][M1]باغبان زلف سیه برگل رخسار تو دید
[M2]یاد جعد گره اندر گره سنبل کرد
[B][M1]با تو گل سر ز گریبان لطافت برزد
[M2]جامه را بر تن او باد صبا جل جل کرد
[B][M1]خانه مرغ دلم شاخ سر طوبی بود
[M2]عاقبت خانه خود در سر آن کاکل کرد
[B][M1]عاشق مست که در بزم چمن نعره زن است
[M2]کاسه داریش گل و مطربیش بلبل کرد
[B][M1]کشتی باده پیاپی پل دریای غم است
[M2]وقت آن خوش که عمارتگری این پل کرد
[B][M1]جامی از جام جمالیست غزلخوان که به باغ
[M2]گلبن از جرعه ای آن ساغر گل پر مل کرد
[A]
[B][M1]هر کس که سود چهره به راه تو سود کرد
[M2]در روی تو جمال ازل را سجود کرد
[B][M1]مسکین فقیه گوش اشارت شنو نداشت
[M2]منع سماع زمزمه چنگ و عود کرد
[B][M1]دیریست می زند دم ارشاد شیخ شهر
[M2]آن نارسیده دعوی این کار زود کرد
[B][M1]صوفی نداشت جاذبه صید هیچ کس
[M2]کاری که کرد سبحه و دلق کبود کرد
[B][M1]زاهد نبرد راه به سرمنزل فنا
[M2]بیچاره چون تحمل بار وجود کرد
[B][M1]افسردگان به ساحل حرمان نشسته اند
[M2]خوش آن که جا به لجه بحر شهود کرد
[B][M1]جامی همیشه بود خراب از سرود عشق
[M2]آمد صدای نی مدد آن سرود کرد
[A]
[B][M1]دوش در حلقه زلف تو دلم جا می کرد
[M2]هر دم از هر شکن آن گرهی وا می کرد
[B][M1]هر گره را که ازان حلقه گشادی می داد
[M2]پرتو دیگر ازان روی تماشا می کرد
[B][M1]چشمش از نور جمال تو جلایی می یافت
[M2]جلوه ای خوبتر از پیش تمنا می کرد
[B][M1]درمظاهر که طلسمات حکیم ازلند
[M2]طلب گنج گرانمایه اسما می کرد
[B][M1]چون ازان گنج گهر بهره خود بر می داشت
[M2]روی توحید در افراد مسمی می کرد
[B][M1]تیزبین گشته همه عین حقیقت می دید
[M2]هرچه عمری به وی ایما به من و ما می کرد
[B][M1]هر حکایت که درین مسئله جامی می گفت
[M2]نکته ای بود که روح القدس املا می کرد
[A]
[B][M1]چه لطف بود که شیرین شمایل من کرد
[M2]که شب نزول کرامت به منزل من کرد
[B][M1]دعای اهل صفا کرده حرز بازوی خویش
[M2]نشست و ساعد سیمین حمایل من کرد
[B][M1]نهاد بر دل من دست و راحت از هر سو
[M2]ز دستیاری او روی با دل من کرد
[B][M1]هزارمشکلم از درد عشق در دل بود
[M2]به یک دو نکته لبش حل مشکل من کرد
[B][M1]چو شمع محفل من شد رخش چو پروانه
[M2]همای سدره نشین طوف محفل من کرد
[B][M1]مرا به رندی و مستی که طعنه زد زاهد
[M2]نه طعنه بود که شرح فضایل من کرد
[B][M1]شدم قتیل چو جامی و بهره مند مباد
[M2]ز عمر هر که نه تحسین قاتل من کرد
[A]
[B][M1]حسن تو راه امید و بیم زد
[M2]نبوت شاهی به هفت اقلیم زد
[B][M1]اول از رویت منجم یاد کرد
[M2]هر رقم کز ماه بر تقویم زد
[B][M1]رنگ سرخی اشک ما بر زر نهاد
[M2]سکه پاکی تنت بر سیم زد
[B][M1]فهم سر آن دهان نتوان که لب
[M2]قفل حیرت بر در تفهیم زد
[B][M1]نقطه سهو است خال آن دهان
[M2]کش دبیر بی خرد بر میم زد
[B][M1]بود یک دینار نقد صبر ما
[M2]هجر تو بر پنج دانگ و نیم زد
[B][M1]شعر جامی وصف خط سبز توست
[M2]خضر تا با او دم تعلیم زد
[A]
[B][M1]به طرف باغ عجب دلکش است سایه بید
[M2]که لمعه لمعه درخشد ازان میان خورشید
[B][M1]زنند چشمکت آن لمعه ها ز جنبش باد
[M2]که خیز دیده عبرت گشا به لاله و خید
[B][M1]به لاله بین که چه سان داغ بر جگر دارد
[M2]که نیست ساغر عشرت به دست او جاوید
[B][M1]به خید بین که فکنده پلاس ماتم خویش
[M2]که خواهدش به خزان طی شدن بساط امید
[B][M1]ز تاج نرگس و تخت گلم به یاد آمد
[M2]زوال افسر پرویز و مسند جمشید
[B][M1]نوای مرغ خزان دیده چیست موسم گل
[M2]دهد به وصل پس از محنت فراق نوید
[B][M1]کنید یاد ز جاوید فرقتی که مراست
[M2]خدای را چو نوای نوید او شنوید
[B][M1]خوش است صورت و معنی به وفق یکدیگر
[M2]چو نامه تو سیه شد چه سود جامه سفید
[B][M1]صریر کلک تو جامی اگر به چرخ رسد
[M2]ز رشک مزمر خود بر زمین زند ناهید
[A]
[B][M1]کجا شد آنکه شب آن مه به خانه من بود
[M2]نهاده گوش رضا بر فسانه من بود
[B][M1]ز بس که بر رخ او می زدم ترانه شوق
[M2]سماع مجلسیان بر ترانه من بود
[B][M1]کبوتر حرم بزم عشرتش بودم
[M2]درآن حرم می و نقل آب و دانه من بود
[B][M1]همی زد آتش او از دلم زبانه و شمع
[M2]زبان کشیده به شرح زبانه من بود
[B][M1]نشانه ساخت دلم را به پیش غمزه خویش
[M2]چه تیرها که ازو بر نشانه من بود
[B][M1]اشارتی که به اسرار ناز بود و نیاز
[M2]همین میانه او و میانه من بود
[B][M1]رواج گفته جامی که می گذشت آنجا
[M2]ز گرمی نفس عاشقانه من بود
[A]
[B][M1]ساقی بیار می که گل از غنچه رو نمود
[M2]چون بگذرد بهار و پشیمان شوی چه سود
[B][M1]دوران گل چو دیر نپاید درین چمن
[M2]زان پیشتر که بگذرد آن زود باش زود
[B][M1]دل آینه ست و تفرقه روزگار زنگ
[M2]این زنگ جز به صیقل می کی توان زدود
[B][M1]مطرب بساز عود که ندهد خلاصیم
[M2]از پایمال غصه بجز گوشمال عود
[B][M1]راهی بزن که جز سر انگشت مطربان
[M2]نتوان گره ز رشته امیدها گشود
[B][M1]گردون نیافت بر قد یک تن لباس عیش
[M2]کان را نه از بریشم چنگ است تار و پود
[B][M1]جامی بساز مرهم دلها به شعر خویش
[M2]گو ریش شو ز نیش حسد سینه حسود
[A]
[B][M1]ترانه های تحیت سرودهای درود
[M2]نثار مجلس سلطان عاقبت محمود
[B][M1]بلند مرتبه شاهی که صبح و شام بود
[M2]ز جرعه ریزی او لعل دلق چرخ کبود
[B][M1]سحاب وار دهد فیض عاطفت بادا
[M2]همیشه سایه او بر جهانیان ممدود
[B][M1]زبان به توبه و دل مایل می ای ساقی
[M2]بشو دهانم ازین توبه شراب آلود
[B][M1]صفای صفوت جام تو دید صوفی شهر
[M2]به پیش آن چو صراحی نهاد سر به سجود
[B][M1]لباس عشرت ما چاک شد مغنی کو
[M2]که یک دو بخیه زند بر وی از بریشم عود
[B][M1]ز پیر میکده جامی مپوش حاجت خویش
[M2]که حاجت است کلید در خزانه جود
[A]
[B][M1]هر که از میکده عشق تو بویی شنود
[M2]تا زید مست زید چون برود مست رود
[B][M1]وان کزین میکده بویی به مشامش نرسد
[M2]اینقدر دولت اوبس که به این می گرود
[B][M1]کشتزاریست عجب عرصه گیتی که در او
[M2]هرکه را می نگری کشته خود می درود
[B][M1]یار مستغنی و ره مشکل و رهبر نایاب
[M2]سالکان را دل ازین خون نشود چون نشود
[B][M1]صاحب سایه بود عشق تو و من سایه
[M2]بروم یا بدوم چون برود یا بدود
[B][M1]می کشم پیش خیال تو دل و جان چه کنم
[M2]میهمان هرکه بود حاضر و خوان هر چه بود
[B][M1]حاجت صوت مغنی نبود جامی را
[M2]جاودان بانگ سماع از دل خود می شنود
[A]
[B][M1]خوش آن مقام که در وی دلی فرود آید
[M2]ز حسن منظر آن دیده ای بیاساید
[B][M1]امید مقدم یاران بود که پاکان را
[M2]درین خرابه به گل دست همت الاید
[B][M1]به نقش و خط چه تمتع ز خانه آرایی
[M2]چو دوستی به جمال خودش نیاراید
[B][M1]گشاده دار در خانه کز در بسته
[M2]برون ز تیرگی خانه هیچ نگشاید
[B][M1]گشای روزنه دل چو دیده تا نوری
[M2]تو را ز عالم بالا جمال بنماید
[B][M1]چو نیست مطلع آن نور غیر روزن دل
[M2]کس از عمارت خشتش به گل چه انداید
[B][M1]بر آستانه خدمت نهاده جامی سر
[M2]که مقبلی قدم لطف رنجه فرماید
[A]
[B][M1]پرتو روی تو بر باده گلفام افتاد
[M2]باده شد آتش ازان پرتو و در جام افتاد
[B][M1]آستین کرمت دید ز ساعد پر سیم
[M2]عاشق خام طمع در طمع خام افتاد
[B][M1]طبل خوبی چه زند پیش تو خورشید آخر
[M2]طشت رسوایی او خواهد ازین بام افتاد
[B][M1]نیست آیین لب لعل تو جز کام دهی
[M2]همه ناکامی من زین دل خودکام افتاد
[B][M1]دلق صد پاره و سجاده صد رنگ به دوش
[M2]چون دل خاص و تنش بر صفت عام افتاد
[B][M1]نام جامی که بلند از تو شد ای باده فروش
[M2]چه خطا رفت که از دفتر انعام افتاد
[A]
[B][M1]چه سود آن تیشه کش بر سنگ دست کوهکن می زد
[M2]چو بی لعل لب شیرین به پای خویشتن می زد
[B][M1]صبا آشفته شد وقت سحر زان طره و عارض
[M2]بنفشه بر گل سیراب و سنبل بر سمن می زد
[B][M1]امید مقدمت می داشت فراش چمن روزی
[M2]که فرش سبزه می افکند و چتر نارون می زد
[B][M1]به تو غنچه همی مانست در باغ و من از غیرت
[M2]همی مردم که بادش بوسه هر دم بر دهن می زد
[B][M1]به تیغت زنده ای شد کشته خوابش دید بیداری
[M2]که بر خود زیر خاک از ذوق چاک اندر کفن می زد
[B][M1]بصر می یافت هر بی دیده چون یعقوب اگر ناگه
[M2]چو یوسف بر مشامش از تو بوی پیرهن می زد
[B][M1]دل جامی ز فکر آن دولب گنج گهر می شد
[M2]اگر قفل خموشی بر در درج سخن می زد
[A]
[B][M1]ز شوقت زنم دم زبانم بسوزد
[M2]صبوری کنم پیشه جانم بسوزد
[B][M1]نیارم ز دل آتشین آه بیرون
[M2]که ترسم همه خان و مانم بسوزد
[B][M1]چو بالای عشقت گشایم دکانی
[M2]جهد برق غیرت دکانم بسوزد
[B][M1]چنان گرم گشت از تب دوریم تن
[M2]که نزدیک شد کاستخوانم بسوزد
[B][M1]گر از خون دل بسترم تر نگردد
[M2]ز تاب تن ناتوانم بسوزد
[B][M1]چه سان جز غمت طعمه سازم که لقمه
[M2]ز تف درون در دهانم بسوزد
[B][M1]چو در دفتر اشعار جامی نویسم
[M2]زند شعله کلک و بنانم بسوزد
[A]
[B][M1]صبا چو حلقه آن زلف تابدار گشاد
[M2]گره ز رشته جانهای بی قرار گشاد
[B][M1]ز ذوق بوس و هوای کنار توست به باغ
[M2]که غنچه کرد دهان باز و گل کنار گشاد
[B][M1]بهار شد سوی بستان گذر که هر گرهی
[M2]که داشت شاخ گل از غنچه در بهار گشاد
[B][M1]گشاد از دهن تنگ تو دلم آری
[M2]ز غنچه مرغ چمن را بود هزار گشاد
[B][M1]ز سرو و لاله تماشای قد و روی تو کرد
[M2]چو باغبان به چمن چشم اعتبار گشاد
[B][M1]نهاد بر جگر لاله داغ چون سوسن
[M2]زبان به وصف تو بر طرف لاله زار گشاد
[B][M1]بغیر یار ندیدم درون پرده کسی
[M2]قضا چو پرده عزت ز روی کار گشاد
[B][M1]ز شهر عشق مخوان سوی کعبه جامی را
[M2]که پای تابه غربت درآن دیار گشاد
[A]
[B][M1]یار هر دم سر بازار دگر می طلبد
[M2]چشمها چار خریدار دگر می طلبد
[B][M1]کس نیارد که ز کارش سری آرد بیرون
[M2]گرچه هر لحظه سرو کار دگر می طلبد
[B][M1]دادبر باد هوا دین و دلم را و کنون
[M2]بهر این کار هوادار دگر می طلبد
[B][M1]واعظم گو مده از نکهت فردوس خبر
[M2]دل من بوی ز گلزار دگر می طلبد
[B][M1]صد گرفتار به هر حلقه زلفش بیش است
[M2]واو به هر حلقه گرفتار دگر می طلبد
[B][M1]یافت دل دولت جاوید به یک دیدارش
[M2]وز خدا دولت دیدار دگر می طلبد
[B][M1]جامی آن مه ز تو خوش نیست به وصف دگران
[M2]بهر خود دفتر اشعار دگر می طلبد
[A]
[B][M1]به ناز می رود آن شوخ و باز می نگرد
[M2]نیازمندی اهل نیاز می نگرد
[B][M1]به صد نیاز کشد ناز هر رقیب ولی
[M2]نیاز عاشق مسکین به ناز می نگرد
[B][M1]ز ترک چشم وی ای دل حذر که سوی کسان
[M2]نه بهر لطف پی ترکتاز می نگرد
[B][M1]ندیده سرو و گلی باغبان چو او هر چند
[M2]به باغ خویش نشیب و فراز می نگرد
[B][M1]به کارسازی وصلش گذشت عمر و دلم
[M2]هنوز در کرم کارساز می نگرد
[B][M1]نظر به عرض سپاه است شاه غزنین را
[M2]ولی به دیده دل در ایاز می نگرد
[B][M1]بود جمال حقیقت مشاهد جامی
[M2]به صورت ار چه به حسن مجاز می نگرد
[A]
[B][M1]کی بود کی که ز خوان تو صلایی برسد
[M2]وز نوال تو نوایی به گدایی برسد
[B][M1]مرض شوق تو شد صعب و ازان جان نبرم
[M2]گر نه از وعده وصل تو شفایی برسد
[B][M1]کوه غم شد دلم و نام تو گویم با او
[M2]بو که در گوشم ازین نام صدایی برسد
[B][M1]دل کجا مظهر انوار جمال تو شود
[M2]گر نه این آینه را از تو جلایی برسد
[B][M1]برتر از افسر شاهیست کله گوشه فقر
[M2]حاش لله که به هر بی سرو پایی برسد
[B][M1]رفته از خویش برون در پی لیلی مجنون
[M2]باشد از محمل او بانگ درایی برسد
[B][M1]می رود جامی دلخسته ولی تا نبرند
[M2]نیست امکان که درین راه به جایی برسد
[A]
[B][M1]هیچ شب تیر غمت بر دل شیدا نرسد
[M2]که فغانم به مه آهم به ثریا نرسد
[B][M1]آن که وصل تو ز امروز به فردا انداخت
[M2]دارم امید کز امروز به فردا نرسد
[B][M1]سنگ بر سینه زنان می رود و ناله کنان
[M2]سیل ازان بیم که ناگاه به دریا نرسد
[B][M1]از دم پیر طلب چاشنی عشق که بحر
[M2]رشح او بی مدد ابر به صحرا نرسد
[B][M1]محنت بادیه کش گر هوس کعبه کنی
[M2]کس بدین عیش مهنا به تمنا نرسد
[B][M1]همت خویش قوی دار که مرغ دل تو
[M2]جز بدین بال به سرمنزل عنقا نرسد
[B][M1]نفخ روح القدس از هر متنفس مطلب
[M2]نزل این فیض جز از خوان مسیحا نرسد
[B][M1]هر چه در وقت رسد باش به آن خوش جامی
[M2]کانچه در پرده غیب است رسد یا نرسد
[A]
[B][M1]محتسب جمعیت رندان چو دید آشفته شد
[M2]ساقیا می ده که کار ما به قاضی گفته شد
[B][M1]جز می صافی نمی بینم مداوا هرکه را
[M2]دل مشوش حال ناخوش روزگار آشفته شد
[B][M1]خواب کم کن تا رخ مقصود را بینی به خواب
[M2]زانکه این دولت نصیب چشم شب ناخفته شد
[B][M1]چند می پرسم که شاه عشق را منزل کجاست
[M2]خانه آن دل که از گرد خواطر رفته شد
[B][M1]راز پنهان به که بر دار بلا حلاج را
[M2]آن همه رسوایی از یک نکته ننهفته شد
[B][M1]خنده زن در روی من یک بار چون گل کین همه
[M2]خونم اندر دل گره زان غنچه نشکفته شد
[B][M1]جامی از گوش گدا طبعان بود گوهر دریغ
[M2]خاصه این گوهر کز الماس تفکر سفته شد
[A]
[B][M1]به توبه شیخ مهوس مرا موسوس شد
[M2]چو دید ساغر لعلت حریف مجلس شد
[B][M1]که بست طاق خم ابرویت تعالی الله
[M2]که سجده گاه دل و جان صد مهندس شد
[B][M1]خراب بود به وحشت سرای هجر دلم
[M2]خیال روی تو تشریف داد و مونس شد
[B][M1]چو سرو نازگذشتی به باغ و گرد رهت
[M2]عبیر جیب گل و کحل چشم نرگس شد
[B][M1]فدای پیر مغان باد نقد هستی من
[M2]که یمن همت او کیمیای این مس شد
[B][M1]متاع فقر طلب لیک ازان توانگر دل
[M2]که هر چه داشت به می صرف کرد و مفلس شد
[B][M1]چو گشت مدرسه میخانه زان لب میگون
[M2]عجب مدار ز جامی اگر مدرس شد
[A]
[B][M1]صوفی ز خانقه به خرابات می رود
[M2]زآفتکده به مأمن آفات می رود
[B][M1]عمر عزیزبی می و معشوق فوت کرد
[M2]اکنون پی تلافی مافات می رود
[B][M1]نعلین هر دو کون کشیده ز پای سعی
[M2]موسی صفت به طور مناجات می رود
[B][M1]ما را طواف کوی مغان یاد می دهد
[M2]هر جا سخن ز سیر مقامات می رود
[B][M1]هر دم بلای نفی سوی بحر نیستی
[M2]دل بهر شست و شوی اضافات می رود
[B][M1]وانگه درون زورق الا گرفته جای
[M2]پاک از همه به ساحل اثبات می رود
[B][M1]جامی رود به میکده شب بی چراغ و شمع
[M2]این راه را به نور کرامات می رود
[A]
[B][M1]با یار کوچ کرده ز دل ناله می رود
[M2]قطره زنان سرشک ز دنباله می رود
[B][M1]دم درکشم که راه به جایی نمی رسد
[M2]هر چند بر زبان جرس ناله می رود
[B][M1]زان ماه چارده که شد از دست دامنش
[M2]ما را ز دست حاصل چل ساله می رود
[B][M1]بی روی او به بزم گلم نیست می جز آنک
[M2]خونم ز دیده در قدح لاله می رود
[B][M1]خال لبش حرارت دل می برد بلی
[M2]تاب تب از مریض به تبخاله می رود
[B][M1]باران اشک ماست اثر هرکجا سخن
[M2]زان روی چون مه و خط چون هاله می رود
[B][M1]با طبع من ز نکته سرد فسردگان
[M2]آن می رود که در چمن از ژاله می رود
[B][M1]جامی عروس نظم تو زیب دگر گرفت
[M2]تقصیر در دلالت دلاله می رود
[B][M1]کلک تو می زند به خراسان نوای شعر
[M2]گلبانگ آن به خسرو بنگاله می رود
[A]
[B][M1]ز آفتاب به رشکم که زیر پای تو افتد
[M2]ز سایه نیز که چون زلف در قفای تو افتد
[B][M1]به هر بلا رسد از تو غیر شکر نگویم
[M2]مرا عطاست بلایی که از برای تو افتد
[B][M1]به چتر شاه کجا سر درآورم که به فرقم
[M2]بس است سایه لطفی که از گدای تو افتد
[B][M1]ز خاک سرو بروید ز سرو دل چو صنوبر
[M2]چو سایه در رهی از قد دلربای تو افتد
[B][M1]اگر بهشت بود خاطرم قرار نگیرد
[M2]به خانه ای که نه همسایه سرای تو افتد
[B][M1]ز سینه کرده سپر چشم انتظار به راهم
[M2]بود که بر سپرم ناوک جفای توافتد
[B][M1]بود ز نخل سخن میوه ریز خامه جامی
[M2]امیدواری آن را که آن خورای تو افتد
[A]
[B][M1]گر چه صد جان در ره جانان زیان خواهیم کرد
[M2]هر چه خواهد خاطر او آنچنان خواهیم کرد
[B][M1]در دلش جنبید مهر از ناله ما اندکی
[M2]اندک اندک با خود او را مهربان خواهیم کرد
[B][M1]چاره ساز ما نشد کس در همه روی زمین
[M2]بعد ازین روی دعا در آسمان خواهیم کرد
[B][M1]آشنایان جهان را نیست آیین وفا
[M2]آشنایی با سگ آن آستان خواهیم کرد
[B][M1]نیست غیر از داستان او زبان را هیچ کام
[M2]تا زبان باشد به کام داستان خواهیم کرد
[B][M1]ناوک او کرد جا در استخوان ما چو مغز
[M2]قوت جان زین پس ز مغز استخوان خواهیم کرد
[B][M1]بس که در وصف لب نوشین او شکر شکست
[M2]نام جامی طوطی شیرین زبان خواهیم کرد
[A]
[B][M1]گه عشق به ذات می نماید
[M2]گاهی به صفات می نماید
[B][M1]بی پرده یکیست ذاتش اما
[M2]در پرده ذوات می نماید
[B][M1]در ستر بطون و سر وحدت
[M2]بی صبر و ثبات می نماید
[B][M1]از بهر ظهور درمراتب
[M2]شیرین حرکات می نماید
[B][M1]هر چند مجرد از جهات است
[M2]در جمله جهات می نماید
[B][M1]بحریست محیط و چون زند موج
[M2]در شط و فرات می نماید
[B][M1]می باش قتیل عشق جامی
[M2]کین به ز حیات می نماید
[A]
[B][M1]عارف که سخن به راه گوید
[M2]الله ولا سواه گوید
[B][M1]اثبات وجود خلق با حق
[M2]در طور یقین گناه گوید
[B][M1]هرکس که شود مرید عشقت
[M2]اول کم مال و جاه گوید
[B][M1]با خرقه و طیلسان بسازد
[M2]ترک کمر و کلاه گوید
[B][M1]بر یاد تو زار زار گرید
[M2]وز شوق تو آه آه گوید
[B][M1]کاری که نه غایتش تو باشی
[M2]آن را عمل تباه گوید
[B][M1]خواهد خط تو چو شب نویسد
[M2]بیند رخ تو چو ماه گوید
[B][M1]چون ماه رخ تو دید جامی
[M2]کی وصف شب سیاه گوید
[A]
[B][M1]به آن بالا و رخ بر هر زمین کان نازنین پوید
[M2]سزد کز سایه او سرو خیزد یاسمین روید
[B][M1]کنم از پرده های دیده و دل فرش راه او
[M2]دریغ آید مرا کان پای نازک بر زمین پوید
[B][M1]لبش باده ست اگر تلخی کند از وی چه آزارم
[M2]زهی نادان کسی کز باده طعم انگبین جوید
[B][M1]تنم ز اندوه شد چون موی چنگ مویه گر گوتا
[M2]گشاید موی و بر حال من اندوهگین موید
[B][M1]نه هر سجده که جز در قبله رویش برد عابد
[M2]چو بیند ابرویش را از خوی خجلت جبین شوید
[B][M1]مشام جان شد اندر چین زلف او بدانسان خوش
[M2]که درد سرکشد گر نافه آهوی چین بوید
[B][M1]مغنی چون کند بر نظم جامی ساز چنگ خود
[M2]ز بزم روشنان ناهید بر وی آفرین گوید
[A]
[B][M1]نه همین وقت مرا عشق مشوش دارد
[M2]کیست در دور جمالت که دلی خوش دارد
[B][M1]جمع و فرقیست عجب زلف تو را صوفی وار
[M2]شانه اش جمع کند باد مشوش دارد
[B][M1]دل به هر حلقه جدا می کشد از زلف توام
[M2]دل من بین که ز زلفت چه کشاکش دارد
[B][M1]ابرش سرکش توکش جهد از نعل آتش
[M2]من دلسوخته را نعل در آتش دارد
[B][M1]دارد از کاسه سم سرخوشی کاسه می
[M2]هرکه در راه تو سر بر سم ابرش دارد
[B][M1]آفت جان شود و شور جهان هرکه چوتو
[M2]لب شیرین خط مشکین رخ مهوش دارد
[B][M1]میل طفلان سوی نقش است ازان رو جامی
[M2]بهر تو چهره به خونابه منقش دارد
[A]
[B][M1]نسیم باده به جان مژده حیات دهد
[M2]لب پیاله ز غمها خط نجات دهد
[B][M1]متاع هستی خود صرف باده کن زان پیش
[M2]که دور چرخ به تاراج حادثات دهد
[B][M1]سلوک عشق محال است بی ثبات قدم
[M2]قدم به صدق نه ای دل خدا ثبات دهد
[B][M1]رسیده ای به نصاب جمال با لب خویش
[M2]بگوی تا به فقیران خود زکات دهد
[B][M1]برات بوسه طمع داشتم ندانستم
[M2]که خط سبز تو بر جان من برات دهد
[B][M1]به راه کعبه وصل تو آب دیده من
[M2]به تشنگان خبر دجله و فرات دهد
[B][M1]به خاک پات که چون دررسی ز راه گذار
[M2]که بوسه ای دو سه جامی به خاک پات دهد
[A]
[B][M1]هر که بینم که پس زانوی غم آه کشد
[M2]میرم از غم که مبادا ز غم آن ماه کشد
[B][M1]با وجود قد رعناش اگر زاهد را
[M2]دل به طوبی کشد از همت کوتاه کشد
[B][M1]هرکه از پیرهنش نکهت جان یافت کجا
[M2]منت بوی گل از باد سحرگاه کشد
[B][M1]آگهی جوی دراین راه که استاد ازل
[M2]رقم عشق به لوح دل آگاه کشد
[B][M1]گو مرا زار بکش گرد همه شهر بکش
[M2]سر ز حکمش نکشم خواه کشد خواه کشد
[B][M1]می کنم شب همه شب از غم او ناله و آه
[M2]چون اسیری که نفیر از ستم شاه کشد
[B][M1]گر نه جامی به بلاییست گرفتار چرا
[M2]همه شب نعره زند گریه کند آه کشد
[A]
[B][M1]دمبدم خونم ز دیده بر گریبان می چکد
[M2]می فشانم چون گریبان را به دامان می چکد
[B][M1]می نویسم وصف لعلت وز شکاف کلک من
[M2]آب حیوان می تراود رشحه جان می چکد
[B][M1]از شکاری نیست هریک از دل صاحبدلیست
[M2]قطه قطره خون که تیرت را ز پیکان می چکد
[B][M1]نیست اشک این بر رخم در سینه پیکانهای تو
[M2]آب گشته ز آتشم و اکنون ز مژگان می چکد
[B][M1]پیش رویت گر زدم آه و شدم گریان چه عیب
[M2]موسم گل می درخشد برق و باران می چکد
[B][M1]از خوی رخسار تو یا جرعه لبهای توست
[M2]هرنم لطفی که بر خوبان بستان می چکد
[B][M1]شیشه سبز فلک را ساخت جامی پر گلاب
[M2]بس که آبش چون گل از اوراق دیوان می چکد
[A]
[B][M1]به هر خانه کان نازنین می نماید
[M2]به چشمم بهشت برین می نماید
[B][M1]به هر جا که او بر زمین می نهد پا
[M2]سر عالمی بر زمین می نماید
[B][M1]چه سود است از آنم که سیمینبر آمد
[M2]چو دل در برش آهنین می نماید
[B][M1]چو ابرو نماید مبینید سویش
[M2]که غارتگر عقل و دین می نماید
[B][M1]مزن طعن لیلی اگر بست برقع
[M2]که لایق به مجنون چنین می نماید
[B][M1]ز سر می رود هوش مجنون چو لیلی
[M2]ز خیمه سر آستین می نماید
[B][M1]خطا ازکه دیده ست زاهد ندانم
[M2]که در ابرو افکنده چین می نماید
[B][M1]چو از عشق در دل گشادی ندارد
[M2]همان حالتش از جبین می نماید
[B][M1]هزار آفرین بر تو جامی که طبعت
[M2]دراین شعر سحرآفرین می نماید
[A]
[B][M1]ازان با کوه غم فرهاد دست اندر کمر دارد
[M2]که پرویز از لب شیرین دهانی پر شکر دارد
[B][M1]وز آن در بادیه حیران رود مجنون سرگردان
[M2]که درحی حسن لیلی جلوه با یار دگر دارد
[B][M1]سوی باغم مخوان ای خواجه دهقان چه سود آخر
[M2]ز باغی در نظر آن را که داغی بر جگر دارد
[B][M1]کجا در کوی تو یاد آرد از فرش حریر آن کس
[M2]که خار اندر ته پهلو و خارا زیر سر دارد
[B][M1]چه حد چون منی از رخ کشیدن زلف مشکینت
[M2]براین دولت اگر دارد ظفر باد سحر دارد
[B][M1]به از تابوت محمل نیست وز احباب محمل کش
[M2]گر از خاک درت آواره ای رو در سفر دارد
[B][M1]به پیش تیر تو سینه سپر شد وین دل نالان
[M2]نه چندین ناله از تیر تو دارد از سپر دارد
[B][M1]هنر عشق است و دانایی ز علم و عقل یکتایی
[M2]خوش آن کس کو دلی دانا و جانی پر هنر دارد
[B][M1]شدی عاشق به پای دوست نقد جان فشان جامی
[M2]نباشد عاشق آن کز دوست جان را دوستتر دارد
[A]
[B][M1]دل نه خرم، سبزه و گل در نظر خرم چه سود
[M2]دردرون جان جراحت بر برون مرهم چه سود
[B][M1]صورت آدم تن و معنیش جان روشن است
[M2]معنی آدم نداری صورت آدم چه سود
[B][M1]دل پراکنده ست چشم از این و آن بستن که چه
[M2]خانه را صد رخنه در دیوار، در محکم چه سود
[B][M1]پیش چشم تیزبین عالم ندارد نقض غیر
[M2]نیستی چون تیزبین نظاره عالم چه سود
[B][M1]تشنه را در بادیه چون کوزه ز آب آمد تهی
[M2]کوزه ها پر آب گرد چشمه زمزم چه سود
[B][M1]روز هجرم سوخت کم ده وعده شبهای وصل
[M2]سبزه چون شد خشک بر وی تری شبنم چه سود
[B][M1]نام حاتم می نهد بر خواجه مرد مدح سنج
[M2]خواجه چون ممسک بود همنامی حاتم چه سود
[B][M1]جز در انگشت سلیمان نیست خاتم را اثر
[M2]چون نه انگشت سلیمانی بود خاتم چه سود
[B][M1]شاهد نظم تو جامی چون نیامد دلفریب
[M2]از خط خوش بر عذارش جعد خم در خم چه سود
[A]
[B][M1]اگر از عشق همراهی نباشد
[M2]رهت را روی کوتاهی نباشد
[B][M1]به حکم عشق رو ره راکه جز عشق
[M2]درین ره آمر و ناهی نباشد
[B][M1]مرا با کس ز بس مفتون عشقم
[M2]نزاع مالی و جاهی نباشد
[B][M1]گدای آگه از مقصود را میل
[M2]به نیل دولت شاهی نباشد
[B][M1]چنان خود را در آگاهی کند گم
[M2]کز آگاهیش آگاهی نباشد
[B][M1]نسیم پرده کش از روی معشوق
[M2]بجز آه سحرگاهی نباشد
[B][M1]چه حاصل از هوای وصل جامی
[M2]گر از جانان هواخواهی نباشد
[A]
[B][M1]می شوم زنده ز سرکان نازنینم می کشد
[M2]می کشد بیگانگان را نیز اینم می کشد
[B][M1]پیش او چون سجده آرم از لگدکوب جفا
[M2]تا نبینم دیگرش رود در زمینم می کشد
[B][M1]می کنم گلگشت باغ از شوق قد و عارضش
[M2]اعتدال سرو و لطف یاسمینم می کشد
[B][M1]در خیال آن لب از خود گم شده جان می دهم
[M2]چون مگس غرقه شده در انگبینم می کشد
[B][M1]نیست دوران را به خونریز من مسکین خطی
[M2]گرد آن رخ دور خط عنبرینم می کشد
[B][M1]گر نباشد بهره ام زان ساق و ساعد باک نیست
[M2]غیرت دامان و رشک آستینم می کشد
[B][M1]من به مهر او خوشم جامی و کین هم حاکم است
[M2]گر به مهرم می نوازد ور به کینم می کشد
[A]
[B][M1]خط مشکین کز رخ آن نازنین سر برزند
[M2]سنبل تر خوانمش کز یاسمین سر برزند
[B][M1]خط کزان لب بردمد موریست غرق انگبین
[M2]کز هراس جان شیرین زانگبین سربرزند
[B][M1]چون نمایی ناگه ابرو باشد آن آهو دلم
[M2]کش کمانداری پی صید از کمین سربرزند
[B][M1]دل کزان رخ سوی زلف آمد عجب آواره ایست
[M2]کاول آرد رو به روم آخر ز چین سربرزند
[B][M1]چون روم بی تو که چینم یک گل راحت به باغ
[M2]هر قدم صد خار محنت از زمین سر برزند
[B][M1]طره از عارض بکش تا صوفیان شهر را
[M2]از شب تارگمان صبح یقین سر برزند
[B][M1]داد جان دور از گل روی تو جامی دور نیست
[M2]کز گلش چون لاله آه آتشین سر برزند
[A]
[B][M1]دل من راه دینداران ره میخانه می داند
[M2]وز این ره هرکه دور، او را ز دین بیگانه می داند
[B][M1]هوای گنج دارد چغد و چندین گرد ویرانه
[M2]ازان گردد که جای گنج در ویرانه می داند
[B][M1]زبان کرد از زبانه شمع تا عشاق را خواند
[M2]زبانش را دلی روشن همین پروانه می داند
[B][M1]به زنجیر جنون خوش آنکه چون دیدی مرا گفتی
[M2]که ذوق عشق اگر می داند این دیوانه می داند
[B][M1]برون از خانه خود ریز خونم تا نداند کس
[M2]ثواب اندر مثل گویند راه خانه می داند
[B][M1]به بزم خود به دست دیگران ده جام و پیمانه
[M2]که مست لعل تو نی جام و نی پیمانه می داند
[B][M1]اگر درد دلی داری به همدردان بگو جامی
[M2]که فارغ حسب حال عاشقان افسانه می داند
[A]
[B][M1]بی تو جان زندگی نمی خواهد
[M2]عمر پایندگی نمی خواهد
[B][M1]چون خطت خضر با وجود لبت
[M2]چشمه زندگی نمی خواهد
[B][M1]بی فروغ جمال فرخ تو
[M2]بخت فرخندگی نمی خواهد
[B][M1]دل پراکنده دید زلف تو را
[M2]جز پراکندگی نمی خواهد
[B][M1]شاخ سنبل چو خامه پیش خطت
[M2]جز سرافگندگی نمی خواهد
[B][M1]عذر شرمندگی ز روی تو ماه
[M2]جز به شرمندگی نمی خواهد
[B][M1]بنده جامی جز از در تو به گوش
[M2]حلقه بندگی نمی خواهد
[A]
[B][M1]بوی آن آشنا که می آرد
[M2]جز نسیم صبا که می آرد
[B][M1]گر چه ما را خبر نکرد وبرفت
[M2]خبر او به ما که می آرد
[B][M1]شرط یاری پیام یار آریست
[M2]شرط یاری بجا که می آرد
[B][M1]به جگر خستگان خار جفا
[M2]گل باغ وفا که می آرد
[B][M1]نامه او مثال عافیت است
[M2]سوی این مبتلا که می آرد
[B][M1]هجر درد و نسیم وصل دواست
[M2]درد ما را دوا که می آرد
[B][M1]صد دعا می فرستدش جامی
[M2]یک جواب دعا که می آرد
[A]
[B][M1]هر مست که می به دست گیرد
[M2]زان نرگس می پرست گیرد
[B][M1]آن را که فکند ساقت از پای
[M2]جز ساعد تو که دست گیرد
[B][M1]با قدر بلند سدره خود را
[M2]پهلوی قد تو پست گیرد
[B][M1]گر عشق تو بر فلک نهد بار
[M2]پشت وی ازان شکست گیرد
[B][M1]از زلف تو بخت کار ما را
[M2]تعلیم گشاد و بست گیرد
[B][M1]هر چند که سیست لام زلفت
[M2]صد ماهی دل به شست گیرد
[B][M1]جامی که و جام می که خود را
[M2]از لعل لب تو مست گیرد
[A]
[B][M1]دور ازان لب اشک من سرخ است و چشم تر سفید
[M2]کم فتد زینسان شراب لعل را ساغر سفید
[B][M1]گریه دایم سیاهی را نبرد از بخت من
[M2]زاغ را بسیاری باران نسازد پر سفید
[B][M1]بر بنا گوشت کشد زلف سیه خود را دراز
[M2]همچو هندوی برهنه کش بود بستر سفید
[B][M1]ریخت از ابر تجلی روی تو باران نور
[M2]خانه چشم و دلم را ساخت بام و در سفید
[B][M1]صفحه ای از مصحف خوبیست آن روی و عذار
[M2]یک طرف از وی نوشته یک طرف دیگر سفید
[B][M1]ای که می پرسی ز راه کعبه عشقم نشان
[M2]ز استخوان کشتگان راهیست سرتاسر سفید
[B][M1]در لباس خط و کاغذ گفته جامی بود
[M2]نو عروسی جامه مشکین کرده و چادر سفید
[A]
[B][M1]تا صبا طره شبرنگ تو را برهم زد
[M2]روزگار دل آسوده ما برهم زد
[B][M1]شاخهای گل و نسرین چو بخوبی کردند
[M2]با تو دعوی همه را باد صبا برهم زد
[B][M1]درد ما را نشد امید دوا گر چه طبیب
[M2]دفتر خویش بسی بهر دوا برهم زد
[B][M1]چشم سیار جهان مثل ندیدت هر چند
[M2]نسخه چهره گشایان خطا برهم زد
[B][M1]صد سبب ساخته بودیم پی وصل تولیک
[M2]هرچه ما ساخته بودیم قضا برهم زد
[B][M1]بر صف دردکشان محتسب شهر گذشت
[M2]سلک جمعیت ارباب صفا برهم زد
[B][M1]جامی آن سرو جز اوصاف رخ خویش نیافت
[M2]گر چه صد ره چو گل اوراق مرا برهم زد
[A]
[B][M1]به بزم وصل ما و من نگنجد
[M2]همه جان شو که آنجا تن نگنجد
[B][M1]میان عاشق و معشوق تنگ است
[M2]چنان صحبت که پیراهن نگنجد
[B][M1]دل تنگم چه جای محمل عشق
[M2]شتر در چشمه سوزن نگنجد
[B][M1]ز داغت دل چنان پر لاله باغیست
[M2]که در وی سوری و سوسن نگنجد
[B][M1]ز لعلت دمبدم چندان در اشک
[M2]فروریزم که در دامن نگنجد
[B][M1]ز دود دل چنان شد خانه ام پر
[M2]که نور ماه در روزن نگنجد
[B][M1]خیالش را مکن جامی به دل جای
[M2]بساط شاه در گلخن نگنجد
[A]
[B][M1]ساقی ما دوش باما در سر انصاف بود
[M2]با حریفان چون صراحی با درون صاف بود
[B][M1]چشم مردم دار و لب خندان و ابرو بی گره
[M2]بهر محنت دیدگان مجموعه الطاف بود
[B][M1]نامد از آهوی چین بوی غزالم گرچه خود
[M2]مشکش اندر نافه مشکین نافه اش درناف بود
[B][M1]شد ز جام باده روشندل فقیه مدرسه
[M2]گرچه سر تا پای غرق ظلمت اوقاف بود
[B][M1]شیخ شهرت جو که میدان معارف آب زد
[M2]هرچه گفت از وجد و حال خویش یکسر لاف بود
[B][M1]جو کناری از جهان کآواره عزت نیافت
[M2]تا نه عزلتخانه عنقا حریم قاف بود
[B][M1]کشف اسرار حقیقت جامی از میخانه خواست
[M2]چون کند، تفسیر آن آیت نه در کشاف بود
[A]
[B][M1]یار رفت و خیربادی هم نکرد
[M2]زین فرامش گشته یادی هم نکرد
[B][M1]بر مراد خویش رو در ره نهاد
[M2]روبه سوی نامرادی هم نکرد
[B][M1]بنده ای بودم به کویش خانه زاد
[M2]فکر حال خانه زادی هم نکرد
[B][M1]در قفای او دویدم همچو اشک
[M2]مرحمت را ایستادی هم نکرد
[B][M1]وز پس رفتن من غمدیده را
[M2]شاد چبود نیم شادی هم نکرد
[B][M1]نامه ای بر بال مرغی هم نبست
[M2]پرسشی همراه بادی هم نکرد
[B][M1]جامی از بیداد آن جان و جهان
[M2]داد جان صدبار و دادی هم نکرد
[A]
[B][M1]شد دلم دیوانه وقت آمد که تدبیرش کنند
[M2]زان سر زلف مسلسل فکر زنجیرش کنند
[B][M1]شاهد خالی ز صورت کی تواند دل ربود
[M2]تا نه بر شکل نگاری چون تو تصویرش کنند
[B][M1]کی بود روی نهفتن قصه شوق تو را
[M2]بس که بررخ مردمان دیده تحریرش کنند
[B][M1]آنکه باشد چون تو تیرش رحمتی بر کشتگان
[M2]عاشقان کی مرحمت برکشته تیرش کنند
[B][M1]جان عاشق از ملامت قوت گیرد باک نیست
[M2]گربه جرم عشق گرد شهر تشهیرش کنند
[B][M1]صورت عالم بود خوابی پریشان لیک نیست
[M2]جز مسلسل زلف تو روزی که تعبیرش کنند
[B][M1]چیست پیدا در رخت جامی کند تحقیق آن
[M2]گر نه از تقلیدیان ترسد که تکفیرش کنند
[A]
[B][M1]چنین که حسن تو عرض جمال غیب کند
[M2]خرد به دعوی عشق توام چه عیب کند
[B][M1]اگر نه پرده گشاید به خنده لعل لبت
[M2]که را مجال که ادراک سر غیب کند
[B][M1]به جیب چاک ازان پاکدل سزد چو کلیم
[M2]که نور غیب طلوعش ز چاک جیب کند
[B][M1]سواد فقر بلال است زلف بر رخ تو
[M2]که پرده داری نور دل صهیب کند
[B][M1]تویی صحیفه لاریب در شمایل تو
[M2]بجز معاند دور از یقین که ریب کند
[B][M1]دهد ثمر شجر موسوی تجلی دوست
[M2]چو وصل آن شجر از شعبه شعیب کند
[B][M1]شب شباب تلف شد به خواب خوش جامی
[M2]کسی تلافی آن چون به صبح شیب کند
[A]
[B][M1]دمبدم دیده که خون می ریزد
[M2]دل خون گشته برون می ریزد
[B][M1]دل یکی قطره خون دیده ازو
[M2]سیل خون این همه چون می ریزد
[B][M1]در تنم می فکند زلزله هجر
[M2]از دلم صبر و سکون می ریزد
[B][M1]دانه خال تو در آب و گلم
[M2]تخم سودا و جنون می ریزد
[B][M1]خونم از دیده گه پابوست
[M2]چون می از جام نگون می ریزد
[B][M1]لبت از فتنه غبارم برجان
[M2]از خط غالیه گون می ریزد
[B][M1]بی لب لعل تو جامی می ناب
[M2]می خورد وز مژه خون می ریزد
[A]
[B][M1]ز سدره طوبی اگر آمدن سوی تو تواند
[M2]به پایبوسی سرو تو خویش را برساند
[B][M1]چنان ز چشم تو بیمار شد که از نم شبنم
[M2]شکوفه بر لب نرگس به پنبه آب چکاند
[B][M1]نهال سرو روان گر رسد به چشمه چشمم
[M2]به یاد قد تواش برکنار خویش نشاند
[B][M1]ز مهر و مه سپر تو به تو چه سود فلک را
[M2]چو تیر آن دل من ز هر دو می گذراند
[B][M1]غمی که دادیم آن را نصیب غیر مگردان
[M2]که از کریم نشاید که داده باز ستاند
[B][M1]به صاف و درد چه لایق بخیلی اهل کرم را
[M2]خوش آن که هم بخورد هرچه یافت هم بخوراند
[B][M1]میان آتش و آب از غم تو دلشده جامی
[M2]ز سینه شعله فروزد ز دیده اشک فشاند
[A]
[B][M1]یارم به خانه ای که شب تار دررود
[M2]خورشید و ماهش از در و دیوار دررود
[B][M1]شهری درون خانه خریدار او به جان
[M2]هر دم چه حاجتش که به بازار دررود
[B][M1]عاشق به خلد درنرود حور عین طلب
[M2]گر دررود به رغبت دیدار دررود
[B][M1]بگشای تار مو که گریزد به نافه مشک
[M2]نافه به ناف آهوی تاتار دررود
[B][M1]صوفی ز شوق تو به چمن بس که بگذرد
[M2]چون گل مرقعش به سر خار دررود
[B][M1]مشتاق گل به بوی تو بیند چو بسته در
[M2]از راه جو چو آب به گلزار دررود
[B][M1]سوزن پی لباس سگت گر زند کسی
[M2]لاغر تنم چو رشته به سوفار دررود
[B][M1]آهسته کش کمان که مبادا گذر کند
[M2]تیر تو چون به سینه افگار دررود
[B][M1]جامی به دور لعل تو هر دم ز صومعه
[M2]آید برون به خانه خمار دررود
[A]
[B][M1]اندیشه جمال تو حیرانی آورد
[M2]سودای طره تو پریشانی آورد
[B][M1]ما را چه کار با سرو سامان که عشق تو
[M2]درکار عقل بی سر و سامانی اورد
[B][M1]گفتی که ترک عشق کن و راه عقل گیر
[M2]کاری چرا کنم که پشیمانی آورد
[B][M1]شبها به باغ بی گل روی تو ناله ام
[M2]مرغان خفته را به سحرخوانی آورد
[B][M1]دور از تو خانه گل و آبم ز سیل اشک
[M2]نزدیک شد که روی به ویرانی آورد
[B][M1]با جان بر لب آمده آواز تیغ تو
[M2]آوازه خلاص به زندانی آورد
[B][M1]جامی ببند دیده که آن طاق ابروان
[M2]صد رخنه در بنای مسلمانی آورد
[A]
[B][M1]زلف تو ماه را به سیه پوشی آورد
[M2]شب را و روز را به هم آغوشی آورد
[B][M1]لعلت به خط سبز چو ساقی شود به بزم
[M2]خضر و مسیح را به قدح نوشی اورد
[B][M1]بیخود شدم ز لعل تو آری همین بود
[M2]خاصیت شراب که بیهوشی آورد
[B][M1]چون در قبا خرام کنی شوق خدمتت
[M2]ارباب خرقه را به قباپوشی آورد
[B][M1]از یاد توست زندگیم می نمی خورم
[M2]مستی مبادم از تو فراموشی آورد
[B][M1]هرجا رسی چو شاه رقیبت به پیش راه
[M2]بر عاشقان سیاست چاووشی آورد
[B][M1]بر طوطیان هند ببندد زبان نطق
[M2]جامی چو رو به سحر سخن کوشی آورد
[A]
[B][M1]نه در کوه این صدا از تیشه فرهاد می خیزد
[M2]ز سنگ و آهن از درد دلش فریاد می خیزد
[B][M1]خیال عارض و بالای تو تا بسته ام با خود
[M2]ز باغ خاطرم گل می دمد شمشاد می خیزد
[B][M1]به گلگشت چمن چون می نشینی بر سر سبزه
[M2]به تعظیم قدت سرو اززمین آزاد می خیزد
[B][M1]ز تو نالم نه زان غمزه چو خونم بیگنه ریزد
[M2]هلاک صید نی از خنجر از صیاد می خیزد
[B][M1]مجو افسانه درد از دلی کز غم نشد رخنه
[M2]نفیر چغد کی از خانه آباد می خیزد
[B][M1]چو می آید ز تیغت بر اسیری زخم بیرحمی
[M2]زجان هر اسیر آواز رحمت باد می خیزد
[B][M1]غزل را از غم عشق بتان ده چاشنی جامی
[M2]سرود دردناک از سینه ناشاد می خیزد
[A]
[B][M1]آن که خودرو لاله اش داغ نهانم تازه کرد
[M2]سبزه ترکز لبش برخاست جانم تازه کرد
[B][M1]گر نبارد خوی چکان رخسار او باران لطف
[M2]روضه امید خود را کی توانم تازه کرد
[B][M1]با سگانش دوستی شرح وفای من بگفت
[M2]در صف صاحب وفایان داستانم تازه کرد
[B][M1]از تف دل بود خشک اندر دهان من زبان
[M2]همچو سوسن وصف رخسارش زبانم تازه کرد
[B][M1]دوش دیدم شاخ طوبی را به باغ سدره خواب
[M2]آرزوی قد آن سرو روانم تازه کرد
[B][M1]حسن اودر منصب عشقم نشانی داده بود
[M2]از خط مشکین عذار اونشانم تازه کرد
[B][M1]شعر مهرانگیز جامی را مغنی داد ساز
[M2]مهر ماه روی آن نامهربانم تازه کرد
[A]
[B][M1]خطت کز طرف نسرین سربرآورد
[M2]به تاراج دل و دین سربرآورد
[B][M1]لبت آمد نگین خاتم جم
[M2]کز آنجا مور مشکین سربرآورد
[B][M1]دلم کآواره شد زان عارض و زلف
[M2]به روم افتاد وز چین سربرآورد
[B][M1]به فکر غمزه ات در خواب دیدم
[M2]که پیکانم ز بالین سر برآورد
[B][M1]چو شد فرهاد خاک از تربت او
[M2]گیاه مهر شیرین سر برآورد
[B][M1]چو سر در خرقه زاهد وصف حسنت
[M2]شنید از من به تحسین سربرآورد
[B][M1]به دلق فقر جامی پای پیچید
[M2]ز جیب عز و تمکین سربرآورد
[A]
[B][M1]هر شب به تو مه روی به همخانگی آرد
[M2]بر شمع تو پروانه ای پروانگی آرد
[B][M1]سویم ز فلک چون ز ملک نام تو پرسم
[M2]خورشید زمینی و مه خانگی آرد
[B][M1]باشد سرمردان به رهت خاک خوش آن کس
[M2]کوه ره به درت از سر مردانگی آرد
[B][M1]دست من و پیمانه ازان پیش که گردون
[M2]برآب و گلم صورت پیمانگی آرد
[B][M1]آب سخن از گوهر دندان تو جویم
[M2]تا از صدفی روی به دردانگی آرد
[B][M1]از صبر و خرد کی شودم کار به سامان
[M2]کز هر دو مرا عشق تو بیگانگی آرد
[B][M1]جامی مکن اندیشه خوبان پریروی
[M2]کین وسوسه آخر همه دیوانگی آرد
[A]
[B][M1]دل با غمت آشناییم داد
[M2]وز صبر و خرد جداییم داد
[B][M1]شب می مردم خیالت آمد
[M2]وز چنگ اجل رهاییم داد
[B][M1]تابد ز درونم آفتابی
[M2]تا داغ تو روشناییم داد
[B][M1]باد سر زلفت از رگ جان
[M2]تعلیم گره گشاییم داد
[B][M1]کرد آینه رخت تجلی
[M2]آیین خدا نماییم داد
[B][M1]بدنامی عشق تو خلاصی
[M2]از تهمت پارساییم داد
[B][M1]دریوزه کوی تو فراغت
[M2]از حشمت پادشاییم داد
[B][M1]سنگی که زدی پی شکستم
[M2]خاصیت مومیاییم داد
[B][M1]شوق تو غزال جامی آسا
[M2]آهنگ غزلسراییم داد
[A]
[B][M1]یار ما عزم سفر کرد خدا یارش باد
[M2]وز خطرهای سفر جمله نگهدارش باد
[B][M1]گر ببندد به سفر بار وگر بگشاید
[M2]در همه دولت توفیق مددگارش باد
[B][M1]قیمت صحبت او نقد دو عالم کردند
[M2]جان پاکان به همین نرخ خریدارش باد
[B][M1]هیچ ذوقی به گرفتاری عشقش نرسد
[M2]هرکجا جان و دلی هست گرفتارش باد
[B][M1]گوهر بحر صفا نیست جز اسرار غمش
[M2]سینه ما صدف گوهر اسرارش باد
[B][M1]حسنش آنجا که نهد عشوه گری را بازار
[M2]زآتش سوختگان گرمی بازارش باد
[B][M1]گفت صد شعر خوش از وحشت هجران جامی
[M2]مونس وحشتیان دفتر اشعارش باد
[A]
[B][M1]باز ازین راه صدای جرسی می آید
[M2]گویی از منزل معشوق کسی می آید
[B][M1]دم صبح ازنفس باد صبا مشکین شد
[M2]همدمی می رسد و همنفسی می آید
[B][M1]چشم بد دور ز شاخ شجر وادی طور
[M2]شعله نور به سر وقت خسی می آید
[B][M1]طوطی از رشک چرا جان ندهد کز لب دوست
[M2]شکر کام نصیب مگسی می آید
[B][M1]پایه عشق بلند است همین بس که ازو
[M2]در دل امیدی و در سر هوسی می آید
[B][M1]یار گفت از سر اخلاص براین دربه زمین
[M2]سرزنان جامی درمانده بسی می آید
[B][M1]گفتمش هست به فریاد ز دست دل خویش
[M2]پا ز سر کرده به فریادرسی می آید
[A]
[B][M1]نی رخ آن مه چنینم بی دل و دین می کند
[M2]هرچه با من می کند آن زلف مشکین می کند
[B][M1]گو چو من دست طمع زآیین دینداری بشوی
[M2]عشقبازی با چنان بت هرکه آیین می کند
[B][M1]مهرورزی چشم چون دارد کمان شوخ چشم
[M2]غمزه را بر مهرورزان خنجر کین می کند
[B][M1]طعن مسکینی مزن برمن که استیلای عشق
[M2]مرد را گر شاه آفاق است مسکین می کند
[B][M1]می خرامد آن سهی سرو و ز هر سو بیدلی
[M2]خاک پایش سرمه چشم جهان بین می کند
[B][M1]از خدا چون مرگ خود خواهم همی گوید بلند
[M2]کین دعا کم کن ولی آهسته آمین می کند
[B][M1]سوی جامی دارگوش هوش کز لحن صریر
[M2]نوک کلکش نکته های عشق تلقین می کند
[A]
[B][M1]آمد ازملک عشق لشکر درد
[M2]مرد باید کنون که گیرد مرد
[B][M1]تندبادی ز کوی عشق وزید
[M2]که برآمد ز خاکساران گرد
[B][M1]فارغند از جفای یار اغیار
[M2]یارما هرچه کرد با ما کرد
[B][M1]هرکس از خم عشق رنگی یافت
[M2]عاشق واشک سرخ و چهره زرد
[B][M1]نفس عاشقان جهانسوز است
[M2]کار افسردگان بود دم سرد
[B][M1]کاست جانم پی فزایش دوست
[M2]چشم بگداخت هرکه جان پرورد
[B][M1]جامی از غیر دوست فرد نشین
[M2]دوست فرد است و دوست دارد فرد
[A]
[B][M1]سبزه از طرف چمن می خیزد
[M2]خطت از برگ سمن می خیزد
[B][M1]لاله با داغ تو خفته ست به خاک
[M2]زان به خون غرقه کفن می خیزد
[B][M1]گر سبک سر ننهد تن به رهت
[M2]جان روان از سر تن می خیزد
[B][M1]می شود صاعقه خرمن صبر
[M2]شرری کز دل من می خیزد
[B][M1]یارب این نکهت مشکین ز صبا
[M2]یا ز صحرای ختن می خیزد
[B][M1]نه که بوی نفس جانان است
[M2]که ز اطراف یمن می خیزد
[B][M1]گفتمش جامی و وصف سخنت
[M2]از سخن گفت سخن می خیزد
[A]
[B][M1]تو تنگ چشمی آن شوخ بین چو ناز کند
[M2]که چشم سوی محبان به صرفه باز کند
[B][M1]چو التماس نگاهی کنم بپوشد چشم
[M2]چو آن بخیل که در بر گدا فراز کند
[B][M1]کند ز زود شدن روز وصل را کوتاه
[M2]شب فراق ز دیر آمدن دراز کند
[B][M1]مرو به صومعه گو روی خود گشاده مباد
[M2]که روی اهل حقیقت سوی مجاز کند
[B][M1]چه سود روی به محراب کردنم چو مرا
[M2]خیال ابروی او رخنه در نماز کند
[B][M1]به هر کسی شود آمیخته چو شیر و شکر
[M2]به سان آتش و آب از من احتراز کند
[B][M1]مخواه چاره ز کس جامیا که کار آنست
[M2]که بی میانچی اغیار کارساز کند
[A]
[B][M1]آن سهی سرو چو گلگشت لب جو می کرد
[M2]بلبل از شاخ سمن وصف رخ او می کرد
[B][M1]صبحدم باد دم از حلقه زلفش می زد
[M2]باغ را ناف پر از نافه آهو می کرد
[B][M1]از به آن روز بچربید ترنج ذقنش
[M2]که به بازیچه ز نارنج ترازو می کرد
[B][M1]آدم آن روز که مسجود ملائک شده بود
[M2]با خود اندیشه آن گوشه ابرو می کرد
[B][M1]ای خوش آن شب که منش دست کمر می کردم
[M2]طوق اقبال من او از خم بازو می کرد
[B][M1]نقش هر آرزو از لوح ضمیرم می شست
[M2]در تمنای خودم یکدل و یکرو می کرد
[B][M1]گرچه جامی سخن از روح قدس تلقین داشت
[M2]دوش دریوزه ازان لعل سخنگو می کرد
[A]
[B][M1]نام لبت چون به زبان می آید
[M2]آب حیاتم به دهان می آید
[B][M1]هر نفسی پیش لب جانبخشت
[M2]خضر به دریوزه جان می آید
[B][M1]رخش جفا بر سر ما می رانی
[M2]فتنه رها کرده عنان می آید
[B][M1]چهره چو گل گرد چمن می گردی
[M2]بلبل مسکین به فغان می آید
[B][M1]بی گل تو جلوه سوسن برمن
[M2]سختتر از زخم سنان می آید
[B][M1]کوه بلا شد غم عشقت لیکن
[M2]بر دل عاشق نه گران می آید
[B][M1]در صفت لعل لبت جامی را
[M2]بین چه رنگین سخنان می آید
[A]
[B][M1]ناله دردناک می آید
[M2]زین دل چاک چاک می آید
[B][M1]چون ننالد که هر دم از تو بر او
[M2]زخمهای هلاک می آید
[B][M1]می نهی پابه خاک و بوی خوشت
[M2]تا قیامت ز خاک می آید
[B][M1]از تن هر شهید در راهت
[M2]بانگ روحی فداک می آید
[B][M1]مرغ دل در شکنجه زلفت
[M2]دمبدم در طپاک می آید
[B][M1]به حریم در تو دزد خیال
[M2]شب به صد ترس و باک می آید
[B][M1]یار پاک است جامی و سخنت
[M2]از سر عشق پاک می آید
[A]
[B][M1]وقت گل خوش آن که جا بر طرف گلشن می کند
[M2]دیده را زآب روان و سبزه روشن می کند
[B][M1]خانه دل را که از دود زمستان تیره بود
[M2]در حریم بوستان از دیده روزن می کند
[B][M1]همچو نرگس می نهد برکف به عشرت جام می
[M2]پای سرو و سایه گلبن نشیمن می کند
[B][M1]می نشاند گلرخی یا لاله رویی پیش خویش
[M2]گردش از گل توده و از لاله خرمن می کند
[B][M1]با سپاه محنت و غم بر سر جنگ است باغ
[M2]زاه زره از سبزه و خنجر ز سوسن می کند
[B][M1]می نهد از عنبرتر لاله بر آتش بخور
[M2]وز بخورش گل عبیر جیب و دامن می کند
[B][M1]گر صراحی ریخت خون توبه جامی چه باک
[M2]هر زمان خون دگر زینسان به گردن می کند
[A]
[B][M1]شهید داغ تو فردا ز گل چو لاله برآید
[M2]ز شوق باده لعلت به کف پیاله برآید
[B][M1]چو ذکر لذت تیغت رسد به خاک شهیدان
[M2]فغان ز جان شهید هزار ساله برآید
[B][M1]قلم به وصف بتان گر دوصد رساله نویسد
[M2]نخست نام تو از صدر هر رساله برآید
[B][M1]رساند نامه تو پیک لیک کار گدایان
[M2]کجا ز خوان نوالت به یک نواله برآید
[B][M1]چو کام دل ز تو خواهم حواله با لب خود کن
[M2]که کام عاشق بیدل ازین حواله برآید
[B][M1]چو بید بر سر تو لرزم ای نهال جوانی
[M2]چو ز آه سرد سرشکم به شکل ژاله برآید
[B][M1]ز داغ هجر تو نالان چو جامی اشک فشاند
[M2]ز خاک لاله بروید ز لاله ناله برآید
[A]
[B][M1]شب کجا رفتی که دور از روی تو خوابم نبرد
[M2]بس که کردم گریه حیرانم که چون آبم نبرد
[B][M1]چون غریبان شب نیفتادم به کنج مسجدی
[M2]کاروزی ابرویت تا طاق محرابم نبرد
[B][M1]عشق تو آمد چنان شیرین که هرگز ذوق آن
[M2]از دل و جان تلخ گوییهای احبابم نبرد
[B][M1]از ره عشقت نماندم باز هرگز کز قفا
[M2]در رگ جان زلف تو افکنده قلابم نبرد
[B][M1]در شب زلفت نگشتم گم که ماه عارضت
[M2]پیش پیش ره چراغ از نور مهتابم نبرد
[B][M1]جست و جوی گوهر وصل تو کردم عمرها
[M2]از جهان رخت بقا جز درد نایابم نبرد
[B][M1]جامیم من تا بدیدم جام میگون لبت
[M2]سوی میخانه بجز میل می نابم نبرد
[A]
[B][M1]چه جور ماند که برما مه صیام نکرد
[M2]کدام عیش که بر عاشقان حرام نکرد
[B][M1]کدام سبزه امید را که خشک نساخت
[M2]کدام میوه مقصود را که خام نکرد
[B][M1]رمید نافه رام طرب نمی دانم
[M2]ز تار چنگ چرا مطربش زمام نکرد
[B][M1]مقلدند همه خاص و عام عارف نیست
[M2]جز آنکه کار به تقلید خاص و عام نکرد
[B][M1]صیام چیست ز جام وصال محرومی
[M2]خوشا کسی که درین ماه ترک جام نکرد
[B][M1]به چاشت روزه خود را به باده کرد افطار
[M2]حواله اش چو سفیهان به وقت شام نکرد
[B][M1]ز زیرکان نرسد اعتراض بر جامی
[M2]به مقتضای چنین صوم اگر قیام نکرد
[A]
[B][M1]ز داغ هجر تو سوزم ز گشت باغ چه سود
[M2]ز توست شب شده روزم ز گل چراغ چه سود
[B][M1]به باغ چون تو نباشی مرا ز لاله و گل
[M2]به غیر خار چه حاصل برون ز داغ چه سود
[B][M1]جمال عارض و خط خوشت نه پیش نظر
[M2]نظاره گل و سبزه به باغ و راغ چه سود
[B][M1]صبا ز حلقه زلفت نگشته نافه گشای
[M2]ز ناف اهوی چین مشک در دماغ چه سود
[B][M1]ز دل که برد دهانت نشان نمی پرسم
[M2]نهاد گم شده رو در عدم سراغ چه سود
[B][M1]چو هست خلوت صوفی تهی ز شاهد و می
[M2]ز شغل اهل جهان گوشه فراغ چه سود
[B][M1]نوای عشق ز جامی نه از حسود شنو
[M2]چو نیست نغمه بلبل نفیر زاغ چه سود
[A]
[B][M1]گر چه اندازد به شاخ سدره امیدم کمند
[M2]دست کوتاهم ز تار زلف آن سرو بلند
[B][M1]تا چرا آن لب به حلوایی شکر آلوده شد
[M2]سربه سنگ از کله خشکی می زند هر لحظه قند
[B][M1]گوهر آمد لعل آن لب کان آن جانهای ما
[M2]بر چنان گوهر نشد فیروز هرکس کان نکند
[B][M1]تا فتادم دور ازان مه بر بساط شوق او
[M2]پای می کوبم خروشان همچو بر آتش سپند
[B][M1]ناصحا پندم مده کز باده بازآ زانکه کرد
[M2]بند بر گوشم صدای صوت مطرب راه پند
[B][M1]تا سگان کوی او روزی به من پهلو نهند
[M2]زیر دیوارش چو سایه خویش را خواهم فکند
[B][M1]عاشق آن گلرخی جامی چه گیری گل به دست
[M2]خرقه خونین بر انگشت درست خود مبند
[A]
[B][M1]گهی که بر سر زلفت شمال می گذرد
[M2]ازو بپرس که بر ما چه حال می گذرد
[B][M1]ز روز هجر تو رازی جز این نمی گویم
[M2]که روز همچو مه و مه چو سال می گذرد
[B][M1]به مجلسی که تویی بی نقاب مه ز سحاب
[M2]نقاب کرده به صد انفعال می گذرد
[B][M1]چو بی رقیب همی بینمت ازان لب لعل
[M2]گدایی عجبم در خیال می گذرد
[B][M1]تعطشم به تو ننشست اگر چه خنجر تو
[M2]به حلق تشنه چو آب زلال می گذرد
[B][M1]دلم به یاد لبت از خیال لعل گذشت
[M2]کسی که یافت گهر از سفال می گذرد
[B][M1]نمی رسد به دل اهل طبع جز جامی
[M2]چو ذکر طوطی شیرین مقال می گذرد
[A]
[B][M1]گر چه از دل دیده رخت خود به موج خون برد
[M2]با خیال طاق ابرویت به پل بیرون برد
[B][M1]هرکه چون روح القدس در وی دمد لعلت دمی
[M2]از سبکروحی چو عیسی رخت بر گردون برد
[B][M1]لعل جانبخشت نوشت از خط فسون دلبری
[M2]هیچ کس دل بلکه جان مشکل ازین افسون برد
[B][M1]وقت صوفی خوش که سازد رهن پیر می فروش
[M2]خرقه صد پاره چون گل باده گلگون برد
[B][M1]نیست همدردی که داند محنت محرومیم
[M2]کیست کین قصه سوی فرهاد یا مجنون برد
[B][M1]دمبدم بارم ز کار عشقت افزاید بلی
[M2]هرکه رنج افزون کشد در کار مزد افزون برد
[B][M1]کشتگان غم ز لعل جانفزایت جان برد
[M2]جامی بیدل نمی دانم کزو جان چون برد
[A]
[B][M1]سرکویت ز شور بیخودان میخانه را ماند
[M2]خروش بی قراران نعره مستانه را ماند
[B][M1]تو شمع مجلس انسی که چون روح القدس مرغی
[M2]ز هر سو گرد تو گردان شده پروانه را ماند
[B][M1]نه ز آزار رقیبت آشنا ایمن نه بیگانه
[M2]عجب خاصیتی دارد سگ دیوانه را ماند
[B][M1]قدت نخلیست زو آویخته همچون رطب دلها
[M2]به هر یک از تو پیکانی نشسته دانه را ماند
[B][M1]کهن افسانه ای گویند خلق از لیلی و مجنون
[M2]کنون حال من و تو راست آن افسانه را ماند
[B][M1]خوشا با هندوی زلفت فکندن پنجه در پنجه
[M2]درین سودا دلم صد شاخ گشته شانه را ماند
[B][M1]زبس کز مهر هر کس در غمت برداشت دل جامی
[M2]میان آشنایان چون فتد بیگانه را ماند
[A]
[B][M1]ساقیا عهد گل از ابر بهاران تازه شد
[M2]باغ و راغ از سبزه و سبزه ز باران تازه شد
[B][M1]لاله آمد در چمن چون ساغر و نرگس به باغ
[M2]سوی ساغر آرزوی میگساران تازه شد
[B][M1]می پرستان ز آتش گل بزم می افروختند
[M2]داغهای حسرت پرهیزگاران تازه شد
[B][M1]عندلیبان در هوای گل نوا برداشتند
[M2]عشقبازان را هوای گلعذاران تازه شد
[B][M1]سبزه سر برزد ز خاک و مهر خط گلرخان
[M2]همچو سبزه در درون خاکساران تازه شد
[B][M1]لاله شمع افروخت نرگس جام می برکف نهاد
[M2]در صبوحی رغبت شب زنده داران تازه شد
[B][M1]جامی از نو یک گل آورد از بهار طبع خویش
[M2]ذوق گفت و گوی آن گل بر هزاران تازه شد
[A]
[B][M1]پریرخا چو خیالت فسونگری گیرد
[M2]ازان فسون من دیوانه را پری گیرد
[B][M1]ز دام عشق تو مشکل کسی تواند جست
[M2]چو گرد یاسمنت سنبل طری گیرد
[B][M1]ز شهر صبر دلم خیمه زد برون اینست
[M2]سزای آن که چو من یار لشکری گیرد
[B][M1]قدم ز دیده کنم در رهت نه فرق چرا
[M2]سلوک راه تو را مرد سرسری گیرد
[B][M1]به لطف کوش که ماند ز منصب شاهی
[M2]چو شه نه قاعده بنده پروری گیرد
[B][M1]عمامه و فش و ریش است مایه تشویش
[M2]خوش آن حریف که دین قلندری گیرد
[B][M1]همای طبع تو جامی بلندپرواز است
[M2]سزد که کنگر کاخ سخنوری گیرد
[A]
[B][M1]اگر نه ساغر لعلت به کام خواهد شد
[M2]ز دیده خوردن خونم مدام خواهد شد
[B][M1]چنین که لاغر و زرد است ز ابرویت مه نو
[M2]چو یک دو هفته برآید تمام خواهد شد
[B][M1]ستون تیر خود از خانه دلم چو کشی
[M2]خیال قد تو قایم مقام خواهد شد
[B][M1]چو دایه بر لبت انگشت زد بشارت داد
[M2]که خوش عبارت وشیرین کلام خواهد شد
[B][M1]همی نمود ز قدت هنوز نازده گام
[M2]که همچو کبک دری خوش خرام خواهد شد
[B][M1]غزال وار رمیدی ز من نمی دانم
[M2]که طبع سرکش تو باکه رام خواهد شد
[B][M1]وجود خاکی جامی ز شوق مجلس تو
[M2]پس از وفات صراحی و جام خواهد شد
[A]
[B][M1]صبا همدم بوی جانان رسید
[M2]به دلخستگان از دمش جان رسید
[B][M1]بشیری بشارت ده از ماه مصر
[M2]به سروقت مهجور کنعان رسید
[B][M1]به موری شده پایمال جفا
[M2]وفانامه ای از سلیمان رسید
[B][M1]ز بلبل نوایان گلزار انس
[M2]صفیری به مرغ خوش الحان رسید
[B][M1]ز خورشید تابان ز اقصای شرق
[M2]فروغی به خاک خراسان رسید
[B][M1]به نام گدایی مثال کرم
[M2]موشح به توقیع سلطان رسید
[B][M1]عمر شیخ شاهی که با بحر و کان
[M2]ز دست و دلش فیض احسان رسید
[B][M1]دعاگوی جامی به جای مدیح
[M2]به غور مدیحش چو نتوان رسید
[B][M1]رسانش خدایا به هر دولتی
[M2]که خواهد به شاهان دوران رسید
[A]
[B][M1]ز شوقت سوختم هرکس به کویت خانه ای سازد
[M2]چه خوش باشد که از خاکستر من طرحش اندازد
[B][M1]اگر در کلبه ام همسایه رو آرد پی آتش
[M2]چنان سوزد ز آه من که با آتش نپردازد
[B][M1]تنم ویرانه درد است و مرغ دل در او چغدی
[M2]که هر دم جست و جوی گنج وصلت از سر آغازد
[B][M1]همی نازم به عشق تو که شوخی چون تو کم دیدم
[M2]که قدر حسن خود داند به قدر حسن خود نازد
[B][M1]به هر مجلس که بر یاد رخت از دل بر آرام دم
[M2]همه پروانه ها را پر بسوزد شمع بگدازد
[B][M1]نبینم بر بساط خوبیت همتا خوش آن عاشق
[M2]که شطرنج محبت با رخ خوب تو می بازد
[B][M1]چو فیض بحر طبع شاه بخشد گوهر معنی
[M2]سزد گر خامه جامی به آن گوهر سرافرازد
[A]
[B][M1]سوار من که غبار رهش به ماه رسید
[M2]نشسته گرد به رخ چاشتگه ز راه رسید
[B][M1]چو مه به موکب سیاره بود شبگیرش
[M2]ولی جریده چو خورشید چاشتگاه رسید
[B][M1]پناه ساخته خورشید را به مشکین چتر
[M2]به فرق راه نشینان بی پناه رسید
[B][M1]ز کوس شاهی و بانگ سپاهیش برخاست
[M2]خروش و ولوله از شهر و کو که شاه رسید
[B][M1]سرم ز طارم عزت به خاک پاش فتاد
[M2]ز آستان مذلت به صدر جاه رسید
[B][M1]نکرده دعوی عشقش هنوز سینه به آه
[M2]ز اشک سرخ من از هر مژه گواه رسید
[B][M1]چه نعره ها که برآمد ز صوفیان از ذوق
[M2]چو نظم دلکش جامی به خانقاه رسید
[A]
[B][M1]زآتش تب مه رخسار تو در تاب مباد
[M2]وز عرق لاله سیراب تو بی آب مباد
[B][M1]صبحگاهان ز صداعی که تب آرد به سرت
[M2]نرگس چشم جهان بین تو بی خواب مباد
[B][M1]تاب تبخاله نباشد لب شیرین تو را
[M2]داغ جانسوز تو جز بر دل احباب مباد
[B][M1]عیش سازان چو سحر جام صبوحی گیرند
[M2]ساغر عیش تو خالی ز می ناب مباد
[B][M1]غمزه بس قاتل آنان که فدای تو شوند
[M2]برسر کشته تو منت قصاب مباد
[B][M1]گوهر وصل تو در درج فلک نایاب است
[M2]سفله را دست براین گوهر نایاب مباد
[B][M1]چون دعای تو کند دفع بلا را جامی
[M2]غیر ابروی تواش قبله محراب مباد
[A]
[B][M1]دلم بی جمال تو نوری ندارد
[M2]جدا از وصالت سروری ندارد
[B][M1]ببین لاله را با همه باد در سر
[M2]که پیش تو چندان غروری ندارد
[B][M1]به می زان دهم نقد هستی که هر کس
[M2]نشد غایب از خود حضوری ندارد
[B][M1]تجلی طلب موسی توست جانم
[M2]که جز کوه اندوه طوری ندارد
[B][M1]به تلخی به سر می برد عمر شیرین
[M2]ز شیرین لبت هرکه شوری ندارد
[B][M1]ز رشک تو بستان چنان ماتمی شد
[M2]که گل گرچه سوریست سوری ندارد
[B][M1]ز خود نال جامی نه از خوبرویان
[M2]کسی بر تو در عشق زوری ندارد
[A]
[B][M1]کیم پیکان تو از دل برآید
[M2]مگر چون غنچه ام از گل برآید
[B][M1]مریز ای دیده سیل خون به جیحون
[M2]مبادا موج بر ساحل برآید
[B][M1]دهد یاد من از محمل نشینیت
[M2]چو مه زین نیلگون محمل برآید
[B][M1]سرشکم بر درت افتاده زانست
[M2]کز آنجا حاجت سایل برآید
[B][M1]شبی بگذر خرامان بر خرابات
[M2]که صد غوغا ز هر محفل برآید
[B][M1]گر افتد عکس رویت بر مه نو
[M2]چو ماه چارده کامل برآید
[B][M1]مگو جامی بدار از دامنم دست
[M2]که از دست من این مشکل برآید
[A]
[B][M1]به من دارد دلت جنگی که دارد
[M2]بزن گو در بغل سنگی که دارد
[B][M1]ننوشد می جز از خون دل من
[M2]ز من دارد لبت رنگی که دارد
[B][M1]صدای ناله است از رگ رگ من
[M2]مغنی نغمه چنگی که دارد
[B][M1]جلا ندهد بجز خاکستر من
[M2]ز خونم تیغ تو رنگی که دارد
[B][M1]نباشد جز به ذوق آن دهان خوش
[M2]شکر در گوشه تنگی که دارد
[B][M1]به نام من مخوان هرگز سگت را
[M2]کزین دارد سگت ننگی که دارد
[B][M1]به سودای سواد نظم جامیست
[M2]صریر کلکم آهنگی که دارد
[A]
[B][M1]باز گل اسباب معشوقی به بستان ساز کرد
[M2]بلبل بیدل نوای عاشقی آغاز کرد
[B][M1]خوش برآمد فال برگ بزم عشرت ساختن
[M2]چون صبا بهر تفؤل دفتر گل باز کرد
[B][M1]در چمن هر غنچه رازی داشت در دل سر به مهر
[M2]لطف باد صبح ما را واقف آن راز کرد
[B][M1]پای کوبان گشت گلشن کن که بهر مقدمت
[M2]سبزه هر جای از حریر سبز پای انداز کرد
[B][M1]از شکوفه بس که شد شاخ درخت آراسته
[M2]اهل دل را در هوایش مرغ جان پرواز کرد
[B][M1]سبزه برزد از زمین سرگل نمود از شاخ روی
[M2]بس که بلبل رفتگان باغ را آواز کرد
[B][M1]کرد فرش شاهدان دراعه را در پای گل
[M2]زاهد خود بین که عیب رند شاهد باز کرد
[B][M1]روح حافظ را صبا ز انفاس جامی تحفه برد
[M2]از خراسان چون گذر بر خطه شیراز کرد
[B][M1]آن سخندان لطف لفظ و دقت معنی چو دید
[M2]آفرین بر جودت طبع سخن پرداز کرد
[A]
[B][M1]آن ترک کج کله چو هوای شکار کرد
[M2]در یک قبا هزار بلا را سوار کرد
[B][M1]زد مرده سبزه سان ز سم بادپاش سر
[M2]برهر زمین که راه چو باد بهار کرد
[B][M1]ببرید تن ز جان که شود گرد در رهش
[M2]از گرد ره چو جا به میان غبار کرد
[B][M1]کشته مخوان شکاری او را که چون رسید
[M2]تیرش بدو ز شادی آن جان نثار کرد
[B][M1]چشم است زخم او به تن صید و تیر ازو
[M2]چون بگذارند سوی خودش چشم چار کرد
[B][M1]زینسان کزو چو لاله برم داغها به خاک
[M2]خواهد زمانه خاک مرا لاله زار کرد
[B][M1]جامی که شد خمیده به بزم غمش چو چنگ
[M2]از رشته های اشک بر آن چنگ تار کرد
[A]
[B][M1]گر ز هجران چشم من زینگونه خون پالا شود
[M2]جای آن دارد که گرد من ز خون دریا شود
[B][M1]موعد وصل است فردا کاش چرخ تیزگرد
[M2]طی کند امروز را تا زودتر فردا شود
[B][M1]گرچه طوبی در علو از سدره سربالا کشد
[M2]نیست حد او که با قد تو هم بالا شود
[B][M1]شمع رخ بنما که تا طاووس زرین بال خور
[M2]در تماشای تو چون پروانه ناپروا شود
[B][M1]خوش درآ در جلوه خوبی که تاوان برتو نیست
[M2]گر جهان پر فتنه یا آفاق پر غوغا شود
[B][M1]برق را مانی که چون پیدا شود ناگه ز دور
[M2]چشم کس ناگشته بر وی گرم ناپیدا شود
[B][M1]طوطی قدس است جامی از لب گوهرفشان
[M2]جای ده در شکرستانش که شکرخا شود
[A]
[B][M1]رفتی و دل ز هجر تو با سوز و آه ماند
[M2]دیده در انتظار قدومت به راه ماند
[B][M1]رفتی کله نهاده کج از ناز و در رهت
[M2]برهر نشان پا سر صد کج کلاه ماند
[B][M1]رفتی و بی جمال تو ویرانه مرا
[M2]نی روز تاب مهر و نه شب نور ماه ماند
[B][M1]از مهر و مه چه روشنی آن را که بی رخت
[M2]در پیش دیده پرده ز بخت سیاه ماند
[B][M1]قدت نهاد بر سر طوبی قدم ز قدر
[M2]سرو بلند پای به فرق گیاه ماند
[B][M1]جز پای بوس سرو بلندت هوس نداشت
[M2]هرتاجور که پا به سر تخت جاه ماند
[B][M1]جامی چه غم که ماند زکار اینچنین کزو
[M2]صد نقش دلپذیر درین کارگاه ماند
[A]
[B][M1]خبر آمدن یار دلم خرم کرد
[M2]لیک نا آمدنش حال مرا درهم کرد
[B][M1]شادیی نیست که صدگونه غمش نیست ز پی
[M2]ای خوش آن کس که درین غمکده خو با غم کرد
[B][M1]کی توانم که ز بنیاد کنم خار غمش
[M2]بیخ از اینسان که درآب و گل من محکم کرد
[B][M1]گر نگریم من دلداده نه از بی دردیست
[M2]گرمی آتش دل چشم مرا بی نم کرد
[B][M1]در چمن سرو سهی را نه تمایل ز صباست
[M2]پشت خود پیش قد او به تواضع خم کرد
[B][M1]شرح پیش که کنم این دو شکایت ز فلک
[M2]که بریدش ز من و با دگران همدم کرد
[B][M1]نیک رودیست نم دیده جامی که به آن
[M2]داد رخت خود و پدرود همه عالم کرد
[A]
[B][M1]سحر چون ابر نیسان سایه بان بر کشتزاران زد
[M2]به عشرت ساغر لاله صلای میگساران زد
[B][M1]فلک را قصد آزار به خون آغشتگان دیدم
[M2]به فرق غنچه از قوس قزح چون تیر باران زد
[B][M1]مزن فراش گو خیمه به بستان وقت دهقان خوش
[M2]که چتر سبزفام نارون بر جویباران زد
[B][M1]چه حاجت ساقی ما را که گرداند به مجلس می
[M2]چو چشم مست او راه خرد بر هوشیاران زد
[B][M1]به تاج فقر کی باشد سزا جز فرق آن رهرو
[M2]که پشت پای همت برسریر شهریاران زد
[B][M1]قوی دل شو که بر جام بلور صافی آشامان
[M2]شکست آمد چو پهلو با سفال دردخواران زد
[B][M1]کلید هر درآمد لطف یار ما، چه حال است این
[M2]که قفل ناامیدی بر در امیدواران زد
[B][M1]چو بلبل زد نوا جامی ولی بلبل نوای خود
[M2]ز سودای گل و جامی ز شوق گلعذاران زد
[B][M1]نه شوق گلعذاران بلکه ذوق خدمت شاهی
[M2]که لطفش بوسه ز احسان بر لب مدحتگذاران زد
[B][M1]مغیث دولت و ملت ابوالغازی که جود او
[M2]به گاه فیض بخشی خنده بر ابر بهاران زد
[B][M1]بقای ذات او بادا که خواهد خامه عدلش
[M2]رقوم مهر بر لوح جفای روزگاران زد
[A]
[B][M1]بیا که خسته دلان را تویی معاد و معاذ
[M2]بیا که حکم تو را نیست مانعی ز نفاذ
[B][M1]مده غرور به لذات خلدم ای زاهد
[M2]که نیست جز به الم های عشقم استلذاذ
[B][M1]به سلک زمره اصحاب ازان سبب ره یافت
[M2]که بود نقد جبل گوهر وجود معاذ
[B][M1]فکن به موج فنا رخت خود که ماهی را
[M2]نگشت زآفت ساحل بغیر بحر ملاذ
[B][M1]به نامرادی عشاق کی تواند ساخت
[M2]چنین که خواجه اسیر ملاهی است ملاذ
[B][M1]خیال کشف حقیقت مکن به قوت فکر
[M2]که این لغت به قیاس خرد نماید شاذ
[B][M1]به عاشقان سبکرو کجا رسی جامی
[M2]ز بار هستی خود ناشده خفیف الحاذ
[A]
[B][M1]معنی الوجود فی صورالکون قد ظهر
[M2]ما ضر سر وحدته کثرة الصور
[B][M1]نور وجود مهر و حقایق مهند ازین
[M2]بشناس معنی « جمع الشمس و القمر»
[B][M1]ساریست در همه چو به ذات و صفات خویش
[M2]دانی که اوست گر به حقیقت کنی نظر
[B][M1]گویا به هر زبان و توانا به هر توان
[M2]دانا به هر بصیرت و بینا به هر بصر
[B][M1]کی زو خبر به یک سرمو یابد آن که هست
[M2]در راه عشق یک سرمو از خودش خبر
[B][M1]بحر صفاست عشق و کدر ما سوای او
[M2]شو آشنای بحر صفا وز کدر گذر
[B][M1]جامی صریر خامه ات «انی انا الله » است
[M2]گویا که تو کلیم شدی خامه ات شجر
[A]
[B][M1]شمت برقا یلوح للاسرار
[M2]کاد یمحو بریقه الانوار
[B][M1]آتشی تافت از نواحی طور
[M2]دل به آن سو شتافت موسی وار
[B][M1]دیده انتظار بر راهیم
[M2]سوف یأتی بجذوة من نار
[B][M1]آورد شعله ای که جذوه آن
[M2]زند آتش به خرمن پندار
[B][M1]بر تو روشن کند که یار یکیست
[M2]لیک نامش هزار و یک به شمار
[B][M1]چون به هر یک جدا جدا بنمود
[M2]یار شد از هزار ویک اغیار
[B][M1]گر ز پیش آن شمار برداری
[M2]هیچ باقی نماند الا یار
[B][M1]رو نماید ز پرده من و تو
[M2]سر وحدت منزه از تکرار
[B][M1]رود از کارخانه شب و روز
[M2]وهم امسال همچو تهمت پار
[B][M1]در و دیوار دار کون و مکان
[M2]گویدت لیس غیره فی الدار
[B][M1]لب درین گف و گوی محرم نیست
[M2]دم فروبند جامی از گفتار
[A]
[B][M1]گر همچو عود جا دهدم یار در کنار
[M2]از دست او کنم بر او ناله های زار
[B][M1]گویم بدو که ای به سرانگشت مرحمت
[M2]بگرفته نبض مضطربم را طبیب وار
[B][M1]در اضطراب نبض مرا اختیار نیست
[M2]عشق تو برده است ز دست من اختیار
[B][M1]از گوشمال هجر تو چون ناله برکشم
[M2]گوشی به ناله های من هجر دیده دار
[B][M1]عاشق که نالد از غم هجران بدان خوش است
[M2]کآواز ناله را برساند به گوش یار
[B][M1]بلبل شود دراز زبان در نوای شوق
[M2]چون گوش خویش پهن کند گل ز شاخسار
[B][M1]گویند بهر چیست چنین بی قراریت
[M2]چون در کنار یار بود هر دمت قرار
[B][M1]گویم که تا غبار دویی در میانه هست
[M2]باشد نهفته چهره وحدت درآن غبار
[B][M1]جامی به آب دیده نشان آن غبار را
[M2]تا بی غبار یار شود برتو آشکار
[A]
[B][M1]اگر پرده برخیزد از روی کار
[M2]نبینی درین پرده جز روی یار
[B][M1]بدانی چو ظاهر شود پردگی
[M2]که هم پرده او بود و هم پرده دار
[B][M1]به هر نقش بندی چو پرده ازان
[M2]به بیرون در مانده ای پرده وار
[B][M1]درون را ازین نقشها پاک کن
[M2]که شاید بیابی درین پرده بار
[B][M1]به پرده درون نیست الا یکی
[M2]ز پرده برون است چندین شمار
[B][M1]گر از پرده وحدت آید برون
[M2]هزاران جهان بل هزاران هزار
[B][M1]مپندار جامی که داند نشست
[M2]به دامان وحدت ز کثرت غبار
[A]
[B][M1]زهی نور تو از هر ذره ظاهر
[M2]کمال وحدت ذات تو قاهر
[B][M1]تویی اول تویی آخر ولیکن
[M2]نه اول باشدت پیدا نه آخر
[B][M1]تویی ظاهر ز هر خاطر ندانم
[M2]چرا سالک کند نفی خواطر
[B][M1]ز جام عشق تو یک جرعه خواهم
[M2]ولیکن لاعلی ایدی المظاهر
[B][M1]ز تو غایب چرا باشم چو بینم
[M2]به حال خود تو را جاوید حاضر
[B][M1]تویی در چهره معشوق منظور
[M2]تویی در دیده عشاق ناظر
[B][M1]نیاید با وطن باز آن که گردد
[M2]به عزم کعبه کویت مسافر
[B][M1]کند ترک سفر هر راهدانی
[M2]که گردد بر درت روزی مجاور
[B][M1]طریقت جامی از صاحبدلی گیر
[M2]که باشد در سلوک عشق ماهر
[A]
[B][M1]تو نور مطلقی و دیگران مجالی نور
[M2]تجلی تو درآنها به اختیار و شعور
[B][M1]شئون ذات تو کز حد و حصر بیرون است
[M2]ز غیب ذات چو بر علم و عین کرد عبور
[B][M1]شد از تجلی اول حقایق اعیان
[M2]که در مطاوی علمند جاودان مستور
[B][M1]شد از تجلی ثانی مظاهر اکوان
[M2]کز آنست ساحت ویرانه عدم معمور
[B][M1]مرائیند مظاهر که کرده در هر یک
[M2]جمال اقدم اقدس به وجه خاص ظهور
[B][M1]جمال وحدت جمع وجوه ازان مرآت
[M2]کند ظهور که باشد ز زنگ تفرقه دور
[B][M1]فروغ وحدت او ظلمت دویی نگذاشت
[M2]میان شاهد و مشهود و ناظر و منظور
[B][M1]بکش جامی و رطل گران بنوش سبک
[M2]ازان زلال مصفا وز آن شراب طهور
[B][M1]که یک دو جام ازان شوید از حقیقت مرد
[M2]ظلام عجب ورعونت غبار وهم و غرور
[A]
[B][M1]کار من آمد به جان از یار دور
[M2]نیست جان دادن چنان ازکار دور
[B][M1]ای که گویی چونی از غم چون بود
[M2]تن ز جان تنها دل ازدلدار دور
[B][M1]گر بنالم ور بگریم دور نیست
[M2]شوق غالب موعد دیدار دور
[B][M1]خاص ناید راست با سودای عام
[M2]فکر خانه باشد از بازار دور
[B][M1]گر هزار آزار ازان بدخو رسد
[M2]طبع عاشق باشد از آزار دور
[B][M1]هرکه آن رخسار نیکو دید گفت
[M2]یارب از چشم بدانش دار دور
[B][M1]محمل جامی به منزل چون رسد
[M2]توشه اندک بادیه بسیار دور
[A]
[B][M1]مکن در کشتنم زین بیش تقصیر
[M2]چو من مردم ز غم دیگر چه تدبیر
[B][M1]در رحمت بود روی تو بر خلق
[M2]برآن در زلف تواز مشک زنجیر
[B][M1]ز زخمت مرد آهوی و من از رشک
[M2]دوصید از پا درافکندی به یک تیر
[B][M1]ز عشقت خون دل با شیر خوردم
[M2]درین خونخواریم شد موی چون شیر
[B][M1]مه و سیاره را در خواب یوسف
[M2]بود خوی کرده رخسار تو تعبیر
[B][M1]تو خوش زی جاودان در هودج ناز
[M2]فلک گو ماه را محمل فرو گیر
[B][M1]خمید از بار هجرت پشت جامی
[M2]جوانا رحم کن بر حال این پیر
[A]
[B][M1]نشستی دور ازین مشتاق مهجور
[M2]که نتوان ماه را دیدن جز از دور
[B][M1]سلیمانی تو و لعل تو خاتم
[M2]خطت برگرد خاتم عنبرین مور
[B][M1]فروزان زآتش تو داغ بر داغ
[M2]بود بر سینه ام نورا علی نور
[B][M1]به کنج خلوتم منما ره ای شیخ
[M2]مکن غمدیده ای را زنده در گور
[B][M1]گذشتم بر درت نادیده دیدار
[M2]بهشتی دیدم اما خالی از حور
[B][M1]بود در وصف خوبان شعر جامی
[M2]به امر عشق و المأمور معذور
[B][M1]بود یک بیت معمور آسمان را
[M2]زمین از شعر او پر بیت معمور
[A]
[B][M1]ز ره ملغز چو پرسم تو را به رسم لغز
[M2]به رغم واعظ پرگوی نکته ای موجز
[B][M1]چه نقطه است که از کثرت شئون پر ساخت
[M2]همه دوایر کون از محیط تا مرکز
[B][M1]طریق عام بود پختن خیال دویی
[M2]طریق عام مپوی و خیال خام مپز
[B][M1]به زور زرطلبی روز گرد رز گردی
[M2]نه زور ماندت آخر نه زر نه روز و نه رز
[B][M1]اذل و ارذل خلق جهانست منکر عشق
[M2]اگر چه یافت لقب صاحب اجل اعز
[B][M1]چو پیر زیر پر پرورش گرفت تو را
[M2]به سان بیضه بیارام و چپ و راست مخز
[B][M1]چو موج تفرقه جامی تورا گذشت ز سر
[M2]برابر است اگر یک گز است اگر صد گز
[A]
[B][M1]با جگر سوختگان یار نبودی هرگز
[M2]جز جفاجوی و ستمکار نبودی هرگز
[B][M1]با همه خلق جهان در صدد مرحمتی
[M2]جز به ما بر سر آزار نبودی هرگز
[B][M1]چه دهم شرح تو را داغ گرفتاری هجر
[M2]چون بدین داغ گرفتار نبودی هرگز
[B][M1]حال جان کندن تنهایی من کی دانی
[M2]چون تو یک لحظه درین کار نبودی هرگز
[B][M1]ما چو خاریم و تو گل وه که ز بس شوکت حسن
[M2]داده دامن به کف خار نبودی هرگز
[B][M1]منکر معتقد خود شده ای در همه عمر
[M2]اینچنین برسر انکار نبودی هرگز
[B][M1]پرده چشم تو هم بود تو آمد جامی
[M2]بگذر از بود خود انگار نبودی هرگز
[A]
[B][M1]عمر بگذشت و رخت سیر ندیدم هرگز
[M2]گلی از باغ جمال تو نچیدم هرگز
[B][M1]همه جا گشتم و حال همه کس پرسیدم
[M2]چون تو بدخوی ندیدم نشنیدم هرگز
[B][M1]از بتان محنت بسیار کشیدم لیکن
[M2]محنتی کز تو کشیدم نکشیدم هرگز
[B][M1]گر بریدم ز تو از نازکی خوی تو بود
[M2]از تو یکدم به دل خود نبریدم هرگز
[B][M1]گرچه پروازگهم روضه حورالعین بود
[M2]از سر کوی تو آن سو نپریدم هرگز
[B][M1]تا به گرد مهت از غالیه خرمن دیدم
[M2]خرمن ماه به یک جو نخریدم هرگز
[B][M1]نامرادیست مرادم ز تو غم نیست اگر
[M2]همچو جامی به مرادی نرسیدم هرگز
[A]
[B][M1]چون بامداد بینمت ای ماه دلفروز
[M2]در عیش و خرمی گذرانم تمام روز
[B][M1]چون خورهزار رشته بتاب از فروغ خویش
[M2]چشم مرا ز هر چه نه دیدار خود بدوز
[B][M1]بهر گزند چشم خسان برفروز رخ
[M2]همچون سپند مردمک چشمشان بسوز
[B][M1]با غمزه هرکه دید خم ابروی تو گفت
[M2]تیریست سینه سوز و کمانیست کینه توز
[B][M1]عشق از دم فسرده ندارد حرارتی
[M2]ناید به فصل دی ز هوا گرمی تموز
[B][M1]واقف ز عشق و حسن من و تو چو بیندم
[M2]گوید به صد شگفت که تو زنده ای هنوز
[B][M1]جامی به جور تافتی از راه عشق روی
[M2]ماذاک فی سریعة اهل الهوی یجوز
[A]
[B][M1]خالیست ازان رشک پری خانه ام امروز
[M2]زنجیر بیارید که دیوانه ام امروز
[B][M1]تسکین مدهیدم که تو را یار و ندیمیم
[M2]خیزید که من از همه بیگانه ام امروز
[B][M1]شاید که به یک سو شوم از دایره جمع
[M2]کز شمع جدامانده چو پروانه ام امروز
[B][M1]تا بو که برآید سخن او به زبانی
[M2]ازهر طرفی گوش به افسانه ام امروز
[B][M1]خانه چه کنم بی رخش ای زلزله حجر
[M2]برسرفکن این کلبه ویرانه ام امروز
[B][M1]باشدکه ز تاریکی هجرم برهانی
[M2]آتش فکن ای آه به کاشانه ام امروز
[B][M1]صد دانه گوهر ز مژه چون نفشانم
[M2]محروم ازان گوهر یکدانه ام امروز
[B][M1]هجران دهدم ساغر پر زهر همانا
[M2]کز خم فلک پر شده پیمانه ام امروز
[B][M1]بی مستی و بیهوشی ازین غم نرهم باز
[M2]جامی بنما راه به میخانه ام امروز
[A]
[B][M1]از شوق تو شوریست عجب در سرم امروز
[M2]داده ست غمت بیخودی دیگرم امروز
[B][M1]نزدیک رسیده ست که از جذبه عشقت
[M2]این خرقه سالوس ز هم بردرم امروز
[B][M1]می سوزدم از آرزوی دیدن تو جان
[M2]بنشین که زمانی به رخت بنگرم امروز
[B][M1]سودایی زلف توام آن گونه که از وی
[M2]یک موی به ملک دو جهان می خرم امروز
[B][M1]سر تا به قدم غرقه شدم در غم و دردت
[M2]سیلاب بلا خاست ز بام ودرم امروز
[B][M1]در راه تو جز هستی من نیست حجابی
[M2]بگذر به سرم کز سر خود بگذرم امروز
[B][M1]دل دفتر عشق است نفور از رقم عقل
[M2]جامی بتراش این رقم از دفترم امروز
[A]
[B][M1]لله الحمد آن جان و جهان آمد باز
[M2]شادمانی به دل آرام به جان آمد باز
[B][M1]گرچه از صحبت ما جنگ کنان کرد کنار
[M2]شیوه صلح گرفته به یان آمد باز
[B][M1]جان شیرین به تن مرده چه سان بازآید
[M2]سوی عشاق جگرخسته چنان آمد باز
[B][M1]سوی ما کز غم او مرغ خزانی بودیم
[M2]همچو گل جلوه کنان خنده زنان آمد باز
[B][M1]بست بر اهل غرض راه سخن شکر خدا
[M2]کآشکار از برما رفت و نهان آمد باز
[B][M1]بس مسافر که ازان کوی ره کعبه گرفت
[M2]کعبه را دید و به آن کوی روان آمد باز
[B][M1]گفت در هند حسن گفته جامی چو شنید
[M2]کز عدم خسرو شیرین سخنان آمد باز
[A]
[B][M1]نبود عروس ملک سزای کنار و بوس
[M2]بؤسالک ار کنار نگیری ازین عروس
[B][M1]شه را چو در دوام بقا اختیارنیست
[M2]دم دم چرا خطاب رسد هر دمش ز کوس
[B][M1]مجنون که دور مانده ز لیلیست روز و شب
[M2]جانی پر از دریغ و زبانی پر از فسوس
[B][M1]این بس که در نواحی حی می برد به روز
[M2]شب در سماع شوق به بانگ سگ و خروس
[B][M1]بردند آب صفوت رندان پاکباز
[M2]پیران گول گیر و مریدان چاپلوس
[B][M1]لب است سر عشق و سبوس است مابقی
[M2]لب کی شناسد آن که بوددرخور سبوس
[B][M1]جامی تو مرغ عالم یکرنگی آمدی
[M2]بر خویش بشکن این قفس عاج و آبنوس
[A]
[B][M1]صوفی از زنگ سوی آیینه دل بتراش
[M2]چهره حال خود از ناخن فکرت بخراش
[B][M1]غایبان را نبود بهره ای از نفخه قرب
[M2]هر زمان نفخه دیگر گذرد حاضر باش
[B][M1]روی در عشق کن واز دو جهان یکتا شو
[M2]زانکه سد ره تو فکر معاد است و معاش
[B][M1]پرده چشم شهودت ز رخ شاهد عشق
[M2]نیست جز هستی تو کاش نمی بودی کاش
[B][M1]شاید آن طایر اقبال شکار تو شود
[M2]دام تجرید بنه دانه اخلاص بپاش
[B][M1]ژنده فقر مده اطلس شاهی مستان
[M2]که نیرزد به جوی پیش من این جنس قماش
[B][M1]جامی از رنگ سخن سر سخنگو دانند
[M2]لب فروبند مبادا که شود سر تو فاش
[A]
[B][M1]برکنار طاس گردون زد هلال انگشت دوش
[M2]عاشقان رامژده ایام عید آمد به گوش
[B][M1]ماه نورابا شفق دانی قران بهر چه بود
[M2]عید شد یعنی ز جام زر شراب لعل نوش
[B][M1]میفروشی هر چه هست از خودفروشی بهتر است
[M2]چند عیب میفروشان می کنی ای خودفروش
[B][M1]پرده از عیب کسان برداشتن نبود هنر
[M2]گر نیاری پاک شستن عیبشان باری بپوش
[B][M1]هرزه گویی و جهانگردی نه کار عارف است
[M2]کیست عارف رهرو بنشسته گویای خموش
[B][M1]گر چه نتوانی به کوشش دامن جانان گرفت
[M2]کاهلی بگذار چندانی که بتوانی بکوش
[B][M1]جامی از خامی به هرآتش ز سر بیرون مشو
[M2]دیگ مرد پخته بعد از سالها آید به جوش
[A]
[B][M1]مه اشترسوار من که شد رخش فلک پستش
[M2]خوش آن رهرو که در قید مهار مهر دل بستش
[B][M1]تن پاکش به پاکی دست برد از چشمه حیوان
[M2]خضر کی یابد آن دولت که ریزد آب بر دستش
[B][M1]ز شاخ سدره آمد نخل او برتر عجب دارم
[M2]که چون آسیب سنگ ناکسان نوشین رطب خستش
[B][M1]اگر صد نشتر محنت رسد بس باشد این مرهم
[M2]که سوی سینه ریشان التفات خاطری هستش
[B][M1]به کحل دولت گیتی سیه چشمی نکرد آری
[M2]سواد از سرمه «مازاغ » دارد نرگس مستش
[B][M1]گذشت از سی و چل بر ساحل بحر طلب عمرم
[M2]خوش آن کافتد چو او صیدی پس از پنجاه در شستش
[B][M1]بود وصاف او جامی دلش را برق غم بادا
[M2]اگر حرفی نه در وصف رخ او از زبان جستش
[A]
[B][M1]خاکیست زر که رنگ دهد پرتو خورش
[M2]از زر کسی که تاج کند خاک بر سرش
[B][M1]گنجیست گنج فقر که در چشم اهل حرص
[M2]هست اژدهای حلقه زده حلقه درش
[B][M1]هرکس ز دسترنج کسان می خورد گداست
[M2]گر خود بفرض نام نهی شاه کشورش
[B][M1]خوشوقت آن حریف که در بزمگاه فقر
[M2]باشد به کف ز آبله کسب ساغرش
[B][M1]رهرو کسی بود که درین ره به زیر پای
[M2]خوشتر بود ز سبزه تر نوک نشترش
[B][M1]نی نازپروری که ز بس نازکی و لطف
[M2]نشتر صفت خلد به قدم سبزه ترش
[B][M1]عمری کشید ذل گدایی به کوی فقر
[M2]جامی که ساخت عز قناعت توانگرش
[A]
[B][M1]کمانداری که در قتلم بود تعجیل تأخیرش
[M2]نه تیرش را ز دل کندن توانم نی دل از تیرش
[B][M1]چو بر نخجیر تیر اندازد آن شوخ از خدا خواهم
[M2]که آیم در نظر در صیدگه برشکل نخجیرش
[B][M1]در رحمت بود خندان و خوش برمردمان آن رو
[M2]مکن گو برمن از چین جبین هر لحظه زنجیرش
[B][M1]گدازد سنگ را آتش دریغا کآتشین آهم
[M2]نباشد در دل سنگین جانان هیچ تأثیرش
[B][M1]چه جمعیت دهد زلفش که گر بینم به خواب آن را
[M2]نباشد جز پریشانحالی من هیچ تعبیرش
[B][M1]نیاید زآب و گل شکلی بدین خوبی و مطبوعی
[M2]همانا دست تقدیر از دل و جان کرده تخمیرش
[B][M1]چو جامی جان دهد بر لوح خاکش این رقم بادا
[M2]که جز خوبان نخواهد هیچ کس اخلاص و تکبیرش
[A]
[B][M1]نازک اندامی که هست آسیب تن پیراهنش
[M2]جانم آزارد ز آسیبی که آید بر تنش
[B][M1]چون گلشن می داشتم بر دست چون دارم روا
[M2]کوفتد گل گل به تن چون گلبن از دست منش
[B][M1]ترسم از آزار مژگان ورنه دارم آرزو
[M2]کز بدن آزردگی چینم به چشم روشنش
[B][M1]فن خوبان است گاهی جنگ و گاهی آشتی
[M2]خوبتر بینم ز خوبان جهان در هر فنش
[B][M1]هر زمان بی موجبی با او برآرم سر به جنگ
[M2]تا به رسم آشتی دست آورم بر گردنش
[B][M1]شد گریبان وصال او به چنگ از دست من
[M2]دست آن کوتا بعد از آن بگیرم دامنش
[B][M1]بهر آن سرو این غزل جامی به برگ گل نویس
[M2]باشد آن را افکند باد صبا پیراهنش
[A]
[B][M1]آن که بر خیل بتان ساخت خدا پادشهش
[M2]سرمه اهل نظر باد غبار سپهش
[B][M1]شرمسارم که چو آمد به سرم قاصد او
[M2]برنیامد ز تنم جان که فشانم به رهش
[B][M1]حسن قاصد چو به مقصودی شه خاص بود
[M2]کی سزد چشم گدایان که شود جلوه گهش
[B][M1]چون رسد جلوه کنان کوکبه حسن ایاز
[M2]بجز از دیده محمود نشاید نگهش
[B][M1]دیده اهل غرض باد چو کافور سفید
[M2]تا نبینند به آن خال معنبر سیهش
[B][M1]گر دلم را بشکافد چو گل آن غنچه دهان
[M2]یابد از شوق خود آغشته به خون ته به تهش
[B][M1]نیست جز قول زبان هیچ گنه جامی را
[M2]آه اگر درنگذارند کریمان گنهش
[A]
[B][M1]جان و دل پیوند کن با یار بی مانند خویش
[M2]هرچه غیر از عشق او بند است بگسل بند خویش
[B][M1]او به ذات خود غنی مطلق آمد لیک هست
[M2]در ظهور این غنا محتاج حاجتمند خویش
[B][M1]زاهد از نظاره خوبان مرا سوگند داد
[M2]جلوه گر زیشان تویی چون نشکنم سوگند خویش
[B][M1]هیچ چیزی نیست پیش دیده عارف حجاب
[M2]اوبه عشق توست مشعوف زن و فرزند خویش
[B][M1]عالمی راگوش عقل و هوش برگفتار توست
[M2]مهر خاموشی گشا از لعل شکر خند خویش
[B][M1]ناصح مشفق دهد پندم که ترک عشق گوی
[M2]روی بنما تا کشد شرمندگی از پند خویش
[B][M1]یار بی مانند ما فرد است جامی از دو کون
[M2]فرد شو تا بر خوری از یار بی مانند خویش
[A]
[B][M1]دادی ز لطف خوی مرا با وصال خویش
[M2]وانگه نهفتی از نظر من جمال خویش
[B][M1]شکر خدا که می نتوانی که یک نفس
[M2]پیوند خاطرم ببری از خیال خویش
[B][M1]بیرون خرام مست و سرانداز هر طرف
[M2]سرهای سروران بنگر پایمال خویش
[B][M1]دیوانه توام دگران را به سنگ زن
[M2]در شور کن مرا پی دفع ملال خویش
[B][M1]گر باغبان ز لطف قدت یافتی نشان
[M2]بر جویبار دیده نشاندی نهال خویش
[B][M1]داری دریغ تیغ خود از عاشقان، مباش
[M2]بر تشنگان بخیل به آب زلال خویش
[B][M1]گفتی که چیست حال تو جامی خدای را
[M2]بنشین دمی که با تو کنم شرح حال خویش
[A]
[B][M1]ای دل متاع جان به لب لعل یار بخش
[M2]نقد خرد به جام می خوشگوار بخش
[B][M1]آورد باد بوی بهار از چمن چو گل
[M2]اوراق علم و فضل به باد بهار بخش
[B][M1]وصف جمال عشق یکی و یگانگیست
[M2]حاشا که جا کند به دلی با هزار بخش
[B][M1]من عذر جرم عشق نمی خواهم ای ادیب
[M2]جرم مرا به ساقی مشکین عذار بخش
[B][M1]سوزان ز خامی خودم ای عشق پخته کار
[M2]این خام را ز آتش خود یک شرار بخش
[B][M1]بنمای رخ که منتظر جان سپردنم
[M2]جان مرا خلاصی ازین انتظار بخش
[B][M1]جامی به مزد کار نه عشق است کار کن
[M2]پس مزد کار را به خداوند کار بخش
[A]
[B][M1]ای کرده ز حال من فراموش
[M2]چون جان که کند ز تن فراموش
[B][M1]گفتم که بر تو قصه گویم
[M2]کین گونه مکن ز من فراموش
[B][M1]دیدم رخ تو ز دور و کردم
[M2]از قصه خویشتن فراموش
[B][M1]با جان کنیم زمانه کرده ست
[M2]از محنت کوهکن فراموش
[B][M1]هرجا که مسافریست کرده
[M2]در کوی تواز وطن فراموش
[B][M1]با بوی تو کرده جان یعقوب
[M2]از یوسف و پیرهن فراموش
[B][M1]کرده به هوای طرف بامت
[M2]مرغ چمن از چمن فراموش
[B][M1]جامی سخنت شنید و بر وی
[M2]شد قاعده سخن فراموش
[A]
[B][M1]بتی که از همه پوشیده ماند لطف تنش
[M2]نگشته محرم او کس برون ز پیرهنش
[B][M1]شد آفریده زآب زلال در عجبم
[M2]که چون ز جامه ترشح نمی کند بدنش
[B][M1]براوغیور چنانم که گر دلم فشرد
[M2]به صبر پای بپوشم ز چشم خویشتنش
[B][M1]دمید خط ز بنا گوش او ازان آفت
[M2]نگاه دار خدایا حوالی ذقنش
[B][M1]نه آن خط است همانا که عنکبوت خیال
[M2]تنیده دایره مشک گرد نسترنش
[B][M1]خیال قامت آن لاله رخ سهی سرویست
[M2]که چاک دل صاحبدلان بود چمنش
[B][M1]گذر کن از سخن بوسه این نه بس جامی
[M2]که بگذرد سخنان تو بر لب و دهنش
[A]
[B][M1]برلب رسید جان که به جانان فرستمش
[M2]شد جمله درد دل که به درمان فرستمش
[B][M1]طی شد چو نامه عمر ز هجران او مرا
[M2]کو قاصدی که نامه هجران فرستمش
[B][M1]ریزم به جیب و دامن قاصد ز دیده اشک
[M2]گوهر به جیب و لعل به دامان فرستمش
[B][M1]رانم قلم به وصف سر زلف و خط او
[M2]در طی نامه سنبل و ریحان فرستمش
[B][M1]گرچه عراق و فارس پر است از جمال او
[M2]شرح جمال او ز خراسان فرستمش
[B][M1]جامیست از شراب لطافت پر این غزل
[M2]تحفه به مجلس جم دوران فرستمش
[B][M1]در شیوه جمال نمایی کمال یافت
[M2]آیینه سان به یوسف کنعان فرستمش
[B][M1]نی نی که من چو مورم و این نظم خشک من
[M2]پای ملخ چه پیش سلیمان فرستمش
[B][M1]این بس که در فزونی جاه و جمال او
[M2]جامی صفت دعای فراوان فرستمش
[A]
[B][M1]از یمن عشق سوره یوسف به حکم نص
[M2]شد از میان جمله سور« احسن القصص »
[B][M1]ره رو چنان به عشق که نبود خبر تو را
[M2]از سخنی عزایم و آسانی رخص
[B][M1]تو خاتمی و حلقه آن سیر دوریت
[M2]دل فص آن معارف و اسرار نقش فص
[B][M1]زان نقش کی به اعظم اسمای حق رسد
[M2]جز عارفی که از همه خاصان بود اخص
[B][M1]این بس که عشق من به تو هر دم فزون شود
[M2]لاشغل لی بحبک لی زاد او نقص
[B][M1]بی ذوق عشق مرد درین خاکدان بود
[M2]کالحوت فی البراری والطیر فی القفص
[B][M1]گفتی که چند جامی ازین گریه های تلخ
[M2]کم اشرب السموم و کم اجرع الغصص
[A]
[B][M1]هست خالی ز سبحه دست خواص
[M2]همچو سبحه ز گوهر اخلاص
[B][M1]غرقه در گریه از برای توام
[M2]بهر در غوطه می خورد غواص
[B][M1]جنبش هر کسی ز جای وی است
[M2]وجد صوفی نیاید از رقاص
[B][M1]قصه تو نخواهم از دگران
[M2]آری القاص لایحب القاص
[B][M1]چند جویی خواص خاص از عام
[M2]هر براهیم کی شود خواص
[B][M1]کرد صوفی به پاکی تجرید
[M2]ریش خود را ز دست شانه خلاص
[B][M1]جامی از عشق جو قبول سخن
[M2]نه ز لفظ بدیع و معنی خاص
[A]
[B][M1]جوهر وجود عشق بود مابقی غرض
[M2]ان فاتکم فلیس لما فات من عوض
[B][M1]شد عمرها که عهد وفا بسته ام به عشق
[M2]عمری مضی و عهدی بالعشق ما انتقض
[B][M1]از غیر عشق عض بصر کن که عاقبت
[M2]عض انامل است مکافات ترک غض
[B][M1]با اهل بیت عشق و موالات رفض نیست
[M2]ور خود بفرض هست فطوبی لمن رفض
[B][M1]ز افسردگی جهل و کسل خشک مانده ای
[M2]جز سوز عشق نیست مداوای این مرض
[B][M1]زاهد به زیر سایه اعمال خویش خفت
[M2]انهضته بخالص نصح فما انتهض
[B][M1]جامی چو حمل بار محبت به صدق کرد
[M2]سهل است حسود کند حمل بر غرض
[A]
[B][M1]تا کی ای خواجه مهندس سخن نقطه و خط
[M2]در خط و کون و مکان نقطه عشق است فقط
[B][M1]نقطه خط گشته و خط حرف شده حرف حروف
[M2]گه به تبدیل صور گاه به تغییر نقط
[B][M1]هرچه بر لوح شهود تو بجز نقطه اصل
[M2]نقش بسته ست فروشوی که سهو است و غلط
[B][M1]نقطه دان نقطه نگر نقطه شوآخر که جز این
[M2]هر چه خواهی که کنی موجب بعد است و سخط
[B][M1]آب چون دور ز دریاست فرات است و شط است
[M2]چون رسد باز به دریا نه فرات است و نه شط
[B][M1]کاهلی کافری و گر مروی شیطنت است
[M2]روش کعبه روان نیست بجز سیر وسط
[B][M1]جامی از چاه طبیعت بدرآ تا بینی
[M2]سر« لودلی حبل لعلی الله هبط »
[A]
[B][M1]به کام نفس ز جام فنا نیابی حظ
[M2]به کام عقل ز ملک بقا نیابی حظ
[B][M1]فنای عشق شو و از فنا فنا شو نیز
[M2]که بی فنای فنا از خدا نیابی حظ
[B][M1]ز خویش طالب حظ شو که گر برون از خویش
[M2]دو کون راطلبی هیچ جا نیابی حظ
[B][M1]عبای فقر و قبای عناست بر تو حرام
[M2]اگر ز سر عبا در قبا نیابی حظ
[B][M1]ببست حرص وهوا بر دلت مجاری فیض
[M2]ازان ز صحبت اهل صفا نیابی حظ
[B][M1]تو را چه سود که گل شد به باغ نافه گشای
[M2]چو ازروایح باد صبا نیابی حظ
[B][M1]چو حظ اهل ولا از بلا بودجامی
[M2]همین بلای تو بس کز بلا نیابی حظ
[A]
[B][M1]آفتابی تو و اعیان وجودت مطلع
[M2]پیش عارف لقبت واجب ممکن برقع
[B][M1]عاشقان کز تو به خورشید رخان خرسندند
[M2]قنعوا منک بادنی لمعات تلمع
[B][M1]عشق ورزان که نه در عشق تو جان باخته اند
[M2]ضیعوا انفع ماکان بما لاینفع
[B][M1]چون نهم پای طلب در روش عشق که هست
[M2]کوته از دامن ادراک تواش دست طمع
[B][M1]نام من عشق تو در دفتر اوباش نوشت
[M2]وقت آن شد که کنم طی ورق زهد و ورع
[B][M1]اصل هر خوشه و خرمن که بود یک دانه ست
[M2]که دمیده ست ازان دانه اصل این مزرع
[B][M1]جامی احسنت کز اشعار بدیع اسلوبت
[M2]هست در عالم وحدت دری از هر مصرع
[A]
[B][M1]جبین نظم حسن رخت راست مطلع
[M2]دو ابرو ز مطلع فروتر دو مصرع
[B][M1]چنان می درخشد زبرقع جمالت
[M2]که شد رشته نور هر تار برقع
[B][M1]فتد بخیه بر رو چو از پرده پوشی
[M2]نزد شیخ ما وصله ای بر مرقع
[B][M1]غمت در دلم تخم عیش ابد شد
[M2]بلی این سراآن سرا راست مزرع
[B][M1]به میخانه گر قالبم خشت گردد
[M2]روم بر سر خم نشینم مربع
[B][M1]چو جمعیت آباد دلهاست زلفت
[M2]به هر حلقه جمعی نگر کرده مجمع
[B][M1]به زلف تو قطع سخن کرد جامی
[M2]کم افتد غزل را بدین لطف مقطع
[A]
[B][M1]مجلسی خواهم تهی از صلح و خالی از نزاع
[M2]اهل وحدت کرده در وی نقش کثرت را وداع
[B][M1]ساقیان از یک طرف پر ساخته جام شراب
[M2]مطربان از یک طرف برداشته دور سماع
[B][M1]تنگدستان را میسر دولتی بی انتظار
[M2]می پرستان را مهیا عشرتی بی انقطاع
[B][M1]می بود خورشید و ساغر ماه در دور فلک
[M2]کس ندیده ست اینچنین خورشید و مه را اجتماع
[B][M1]چون نهم خورشید نام می که در وقت طلوع
[M2]صد چو خورشیدش نماید مضمحل تحت الشعاع
[B][M1]خوش سطرلابیست پیمانه که بی وی کم گرفت
[M2]از حضیض خم کسی خورشید می را ارتفاع
[B][M1]جامی از فقر و فنا بر دوش دارد خرقه ای
[M2]کش طراز آستین لایوهب است و لایباع
[A]
[B][M1]سحر که صوفی صبح از نشیمن ابداع
[M2]فکند بر کتف کوه طیلسان شعاع
[B][M1]صفای کاسه می برفروخت بزم طرب
[M2]نوای نغمه نی برگرفت راه سماع
[B][M1]درآمد از درم آن مه گشاده و بسته
[M2]زبان به ذکر فراق و میان به عزم وداع
[B][M1]چه گفت، گفت کزان پیش کز سعادت وصل
[M2]فلک جدا کندت از نحوست اوضاع
[B][M1]تمتعی ز من و وصل من بگیر ومکن
[M2]متاع دولت وصلم بدل به هیچ متاع
[B][M1]زهرچه هست به من صلح کن که ملک دو کون
[M2]نمیکند بر صاحبدلان کرای نزاع
[B][M1]درین مغاره وحشت منم تو را مونس
[M2]درین سرای مضرت منم تو را نفاع
[B][M1]هنوز داشت سخن در دهان که بر سر پای
[M2]نشست و خاست که تخفیف کردنیست صداع
[B][M1]زدم به دامن او دست مسئلت گفتا
[M2]مباش جامی ازین خاستن مرا مناع
[B][M1]که بسته ام کمر جهد برمیان که کنم
[M2]سفر به خیر بلاد و گذر به فخر بقاع
[B][M1]بلاد من لتدانیه مقلتی تدمع
[M2]بقاع من لتلاقیه مهجتی تلتاع
[B][M1]جهانیان همه در طوق طاعت اویند
[M2]چه بندگان مطیع و چه خسروان مطاع
[B][M1]سلام من لجاء الخلق بالدعاء الیه
[M2]علی منازله کلما دعا من داع
[A]
[B][M1]مرا دلیست ز تن غافل و ز جان فارغ
[M2]به یاد تو ز جهان و جهانیان فارغ
[B][M1]بود یقین و گمان در شهود عشق حجاب
[M2]خوشا دلی ز یقین خالی از گمان فارغ
[B][M1]منزهی ز مکان و زمان و بس عجب است
[M2]که نی مکان ز تو خالیست نی زمان فارغ
[B][M1]مگو چه سود ز سودای من که من هستم
[M2]درین معامله از سود و از زیان فارغ
[B][M1]مرا به تیغ سیاست بکش که کشته عشق
[M2]بود ز آرزوی عمر جاودان فارغ
[B][M1]زبان به نام تو مشغول و دل به یاد تو خوش
[M2]نه دل تهیست مرا از تو نی زبان فارغ
[B][M1]دهد فراغ ز دستان عقل قصه عشق
[M2]مباش جامی ازین طرفه داستان فارغ
[A]
[B][M1]گرچه سوزد دل پروانه ز سودای چراغ
[M2]نکند پیش مه روی تو پروای چراغ
[B][M1]زیر پا تار سر زلف سیاه تو کند
[M2]روشن این نکته که تاریک بود پای چراغ
[B][M1]آرزومند رخ خوب تو در دور فراق
[M2]شب نشینیست به دل داغ تمنای چراغ
[B][M1]می برد کاکل مشکین تو را باد ز جای
[M2]دود را کی بود آرام به بالای چراغ
[B][M1]آتش شوق تو در جان چراغ افتاده ست
[M2]پرده از عارض اگر وا نکنی وای چراغ
[B][M1]شمع رخسار تو بس انجمن عالم را
[M2]گو بپوشید رخ انجمن آرای چراغ
[B][M1]پرتو روی تو را تاب نیارد خورشید
[M2]ناید از دیده شبکور تماشای چراغ
[B][M1]جای کن دیده جامی چو شوی بزم فروز
[M2]که مناسب نفتد روی زمین جای چراغ
[A]
[B][M1]به ساعد تا نهاد آن سیمبر داغ
[M2]دلی دارم ز دستش داغ بر داغ
[B][M1]به تن تا دیده ام کو داغها سوخت
[M2]بود صد داغ بر جانم ز هر داغ
[B][M1]به داغ خویش سوزد دیگران را
[M2]نباشد عاشقان را زین بتر داغ
[B][M1]ز داغ شوق و سوز فرقت اوست
[M2]اگر زخم است بر جانم و گر داغ
[B][M1]مرا از داغ او روی بهی نیست
[M2]ز بس دارم به روی یکدیگر داغ
[B][M1]ز داغش بر دلم دیرینه ریشیست
[M2]که نبود سودمند آن را مگر داغ
[B][M1]چو جامی داغی از وی بر جگر خواست
[M2]به بیداغی نهادش بر جگر داغ
[A]
[B][M1]چند سوال ای پسر که چیست تصوف
[M2]تصفیه کن خاطر از غبار تکلف
[B][M1]دور نه از هر چه نیست پای تمنا
[M2]بازکش از هر چه هست دست تصوف
[B][M1]طعنه پاکان مزن که روی خود آلود
[M2]هرکه فکنداز زمین به روی فلک تف
[B][M1]نور محقق فروگرفت جهان را
[M2]شمع مقلد فرونشست به یک پف
[B][M1]هرکه درین جلوه گاه گردد وبینی
[M2]سوزدش آخر جگر به داغ تأسف
[B][M1]دیده و دیدار فی الحقیقة یکی بود
[M2]چشم زلیخا چو دید طلعت یوسف
[B][M1]مهبط عرفان نگشته جان تو جامی
[M2]درس عوارف چه سود و بحث تعرف
[A]
[B][M1]آن تهیدست چه خوش گفت می لعل به کف
[M2]که خوش آن کس که به می حاصل خود کرد تلف
[B][M1]صرف کن در ره می هرچه به دست راست تو را
[M2]که نوای طرب از دست تهی دارد دف
[B][M1]صف کشیدند به میخانه همه خم شکنان
[M2]صفدری کو که به همت بدراند این صف
[B][M1]زخم پیکان تو را بر دگری نپسندم
[M2]هرکجا تیر زنی سینه من باد هدف
[B][M1]شرف آدمی از عشق بود هرکه نشد
[M2]عاشق او را نبود بر دگران هیچ شرف
[B][M1]جامی از شعر مکن بس که دهد آخر کار
[M2]زاده طبع تو خاصیت فرزند خلف
[B][M1]تربیت گرچه در اول ز صدف یافت گهر
[M2]جز طفیل گهر اخر که برد نام صدف
[A]
[B][M1]به از کدورت زهد ریاست باده صاف
[M2]بیار باده که بالای طاعت است انصاف
[B][M1]کجاست خانه آن ماه خانگی که کنیم
[M2]ز شوق صاحب خانه به گرد خانه طواف
[B][M1]غلام پیر مغانم که لطف مشرب او
[M2]به زهد و توبه ز می خوردنم نداشت معاف
[B][M1]چه سود از آنکه به تقلید خواجه موی سترد
[M2]چو در دقایق تجرید نیست موی شکاف
[B][M1]سرم به افسر شاهی فرو نمی آید
[M2]ولی ز خدمت رندان ندارم استنکاف
[B][M1]به دلق و سبحه ملاف از تصوف ای صوفی
[M2]که پیش اهل صفا نیست خوش تصوف و لاف
[B][M1]چه خاک پای خودم خوانده ای ز رفعت قدر
[M2]به خاک پات که مستظهرم بدین الطاف
[B][M1]مراست وقف غمت جان و دل بحمدالله
[M2]که صدر شاه ندارد وقوف ازین اوقاف
[B][M1]به صدر مصطبه این بس سعادت جامی
[M2]که از اکابر این شهر نیست وز اشراف
[A]
[B][M1]زهی دهان تو کام شکرلبان شگرف
[M2]شکار چشم تو حوران «قاصرات الطرف »
[B][M1]دو جوی خون ز دو چشمم به صفحه رخ زرد
[M2]چو جدولیست مثنی کشیده از شنجرف
[B][M1]مگوی لاچو ز لعل لب تو خواهم کام
[M2]که می کند ز دلم نفی جنس صبر این حرف
[B][M1]نبرد صرفه ز تصریف دهر جز پیری
[M2]که کرد نقد جوانی به عشق خوبان صرف
[B][M1]چه سان بریم ز دریای عشق روبه کنار
[M2]نهنگ حادثه کشتی شکاف و دریا ژرف
[B][M1]بهار عمر مرا گر نه دی رسید از پی
[M2]چرا نشست به فرقم بیاض شیب چو برف
[B][M1]ز جام حسن تو جامی کشیده باده عشق
[M2]مزید جودت مظروف شد لطافت ظرف
[A]
[B][M1]میل شکل ابرویت دارم درین فیروزه طاق
[M2]با قد خم گشته طاقم زیر این نیلی رواق
[B][M1]هر قدح کز ساقی دورم رسد دور از لب
[M2]گر چه شهد ناب باشد زهرم آید در مذاق
[B][M1]برقی از سرمنزل لیلی درخشیدن گرفت
[M2]بر دل بیچاره مجنون تازه شد داغ فراق
[B][M1]با تو دارم سردل چون شیشه می در میان
[M2]گو مزن هر سفله چون خم سنگم از طعن نفاق
[B][M1]سرو قدت درمیان جان درآمد ورنه بود
[M2]چشم و ابروی تو را در بردن آن اتفاق
[B][M1]مونس جانم تو خواهی بود اگر خود فی المثل
[M2]خضر با من همسفر گردد مسیحا هم وثاق
[B][M1]چند داغ دوری و اندوه مهجوری کشم
[M2]ما اقاسی منک لا یحصی الی یوم التلاق
[B][M1]جامی از ملک خراسان با خوش الحان مطربی
[M2]این غزل را کن روان مشحون به شرح اشتیاق
[B][M1]تا طفیل لحن او سازد سرود بزم خویش
[M2]خسرو تبریز، شاه فارس، سلطان عراق
[A]
[B][M1]چون جمال خود هم اندر خود تماشا کرد عشق
[M2]رفت و نام عاشق و معشوق پیدا کرد عشق
[B][M1]بود عاشق باطن و معشوق ظاهر شد به عکس
[M2]سرباطن را چو در ظاهر هویدا کرد عشق
[B][M1]خود به خود می دید خود را بهر تکمیل ظهور
[M2]بر من و تو جلوه در مرآت اشیا کرد عشق
[B][M1]چون ز اشیا هریکی مرآت اسم دیگر است
[M2]زان مرائی بر دل ما کشف اسما کرد عشق
[B][M1]چون از اسما حسب الامکان حظ خود برداشتم
[M2]روی سیر ما ز اسما در مسما کرد عشق
[B][M1]خواست تا بیند به چشم ما جمال خویش را
[M2]لاجرم جا در سواد دیده ما کرد عشق
[B][M1]تا نبیند در همه کون و مکان جز نور او
[M2]چشم جامی را به نور خویش بینا کرد عشق
[A]
[B][M1]بیا ای آرزوی جان عاشق
[M2]دوای درد بی درمان عاشق
[B][M1]کرام الکاتبین ننوشته حرفی
[M2]بجز عشق تو در دیوان عاشق
[B][M1]اگر فردا نه دیدار تو باشد
[M2]شود باغ جهان زندان عاشق
[B][M1]هزاران نوح را کرده ست غرقه
[M2]به گرداب فنا طوفان عاشق
[B][M1]به کنج فقر و کوی نامرادی
[M2]اگر یک شب شوی مهمان عاشق
[B][M1]کباب از دل شراب از دیده بینی
[M2]مهیا ساخته بر خوان عاشق
[B][M1]بجز خون جگر هرگز مرادی
[M2]غمت ننهاده در دامان عاشق
[B][M1]به خاک کشتگان آن نیست لاله
[M2]علم زد آتش پنهان عاشق
[B][M1]ببین نظم خوش جامی که نشکفت
[M2]چنین گل هرگز از بستان عاشق
[A]
[B][M1]هر خزان آیدم از رنگ رزان بوی فراق
[M2]زرد شد رویم ازین غم که سیه روی فراق
[B][M1]نیست چون وصل تو خالی ز ملاقات رقیب
[M2]می کشم رخت اقامت به سر کوی فراق
[B][M1]بهر سنجیدن صبر دل محروم ز وصل
[M2]کوه اندود بود سنگ ترازوی فراق
[B][M1]داغها بر دل من روز وصال آتشهاست
[M2]که بجا مانده پس از کوچ ز اردوی فراق
[B][M1]با تو چون در حرم وصل نیم همزانو
[M2]از تو محروم نشستم پس زانوی فراق
[B][M1]هست میل دلم ان سوی که میل دل توست
[M2]گرچه باشد به مثل میل دلت سوی فراق
[B][M1]جامی آن به که نهی تن به ضعیفی چو نماند
[M2]پنجه صبر تورا طاقت بازوی فراق
[A]
[B][M1]ای در سماع عشق تو تسبیح خوان ملک
[M2]در رقص بر ترانه تسبیح شان فلک
[B][M1]از عرش تا به فرش خروش است و غلغله
[M2]کالمجد والکرامة والکبریاء لک
[B][M1]آلاف کرده اند الف وحدت تورا
[M2]آحاد ممکنات که صفرند یک به یک
[B][M1]باقی نماند جز الف وحدت تو هیچ
[M2]از لوح اعتبار چو گشتند جمله حک
[B][M1]بینی به ما که چشم جهانیم روی خویش
[M2]وان چشم را بغیر تو کس نیست مردمک
[B][M1]زاهد به کنج صومعه مشغول درد خویش
[M2]غوغای عاشقان ز سماک است تا سمک
[B][M1]حاشا که بر تو جلوه کند شاهد یقین
[M2]صیقل نکرده آینه دل ز زنگ شک
[B][M1]دل بر بلا بنه چو کنی دعوی ولا
[M2]کوه بلاست نقد ولای تو را محک
[B][M1]جامی ز عشق گوی که بی شور عشق شعر
[M2]در کام اهل ذوق طعامیست بی نمک
[A]
[B][M1]در نعت بقا نیست کسی با تو مشارک
[M2]وجه تو بود باقی و باقی همه هالک
[B][M1]هرجا زده ز اسماء تو آدم دم انبا
[M2]«سبحانک لا علم لنا» گفته ملایک
[B][M1]از ظلمت زلفت نتوان برد برون راه
[M2]گر نور جمالت نشود رهبر سالک
[B][M1]در سلک مساکین تو سکان صوامع
[M2]وز خیل ممالیک تو شاهان ممالک
[B][M1]عابد ز تو محجوب به تکمیل عبادات
[M2]حاجی ز تو محروم به تحقیق مناسک
[B][M1]از عام کالانعام مجو همت پاکان
[M2]معراج ملائک نبود کار اولئک
[B][M1]باحرص و هوا نیست غزا طاقت واعظ
[M2]رعنای مجالس نبود مرد معارک
[B][M1]گفتی بدرآی از همه تا با تو درآیم
[M2]فالقلب فداء لک والروح کذلک
[B][M1]جامی به غم عشق تواز فضل تو افتاد
[M2]مولای کما کنت تفضلت فبارک
[A]
[B][M1]مراست از تب عشق تو جان آتشناک
[M2]حبیبی انت طبیبی ولا طبیب سواک
[B][M1]چه سود صوفی ما را رعایت سنت
[M2]چو حرص لقمه نبرد از دهان او مسواک
[B][M1]کجا به وادی وحدت رسد به نعلینی
[M2]که بسته است برآن از دوال شرک شراک
[B][M1]به پاکدامنی تو، به پاک چشمی من
[M2]که کرده ام دل و جان را ز میل غیر تو پاک
[B][M1]مرا بس انکه شوم کشته در کشارگهت
[M2]مباد از سرم آلایشی برآن فتراک
[B][M1]تنم فتاده به ره لاغر استخوانی بود
[M2]کش از کرم سگ موی تو برگرفت ز خاک
[B][M1]به عجز معترف آ جامی از حقیقت عشق
[M2]که هست عجز ز ادراک غایت ادراک
[A]
[B][M1]بیا ای ز سر تا قدم جان پاک
[M2]ز هر تن خطاب تو روحی فداک
[B][M1]ز دست توام هرچه آید خوش است
[M2]چه آب حیات و چه زهر هلاک
[B][M1]به خاک درت سجده می خواستم
[M2]ولی بردم این ارزو را به خاک
[B][M1]مرا تا خیال تو شد مرغ دام
[M2]قفس وار دارم دل چاک چاک
[B][M1]به بزم خراباتیان غمت
[M2]اگر نیست قندیل روشن چه باک
[B][M1]همین بس که پیر مغان برفروخت
[M2]به جام می این تیره دیر مغاک
[B][M1]به راه تو جامی نهاده ست سر
[M2]دل دردمند و رخ گردناک
[A]
[B][M1]ای خط و لب تو را به هم نزدیک
[M2]خضر و آب بقا به هم نزدیک
[B][M1]برسر کوی تو ز خواری عشق
[M2]پادشاه و گدا به هم نزدیک
[B][M1]کن وفا وعده جفا که بود
[M2]این جفا و وفا به هم نزدیک
[B][M1]با توهمسایگی چه سود کند
[M2]دل ز هم دور جا به هم نزدیک
[B][M1]حال چشمم ز ابر پرس که هست
[M2]هر دو را ماجرا به هم نزدیک
[B][M1]شد تنم چون زره ز بس که رسید
[M2]از تو تیر جفا به هم نزدیک
[B][M1]هوسی دان ز حد امکان دور
[M2]دیگران دور و ما به هم نزدیک
[B][M1]جامی و فکر وصلت آری هست
[M2]عشق و ماخولیا به هم نزدیک
[A]
[B][M1]محتسب در دست سنگ انداخت در خمخانه چنگ
[M2]وای رندان گر درآید پای خم می به سنگ
[B][M1]مجلس مستان بهارستان عیش و عشرت است
[M2]گل در او رخسار ساقی، لاله جام لاله رنگ
[B][M1]قاصد وقت خوشم در میکده مطرب کجاست
[M2]تادهد در پای خم دامان مقصودم به چنگ
[B][M1]صوفیم آن دم که گردد وقت من خوش در سماع
[M2]چاک رسوایی زنم در خرقه ناموس و ننگ
[B][M1]در رخت از خط زنگاری صفای دیگر است
[M2]گرچه آرد بی صفایی در رخ آیینه زنگ
[B][M1]آن که چترش پر مرغان مرکبش باد صباست
[M2]چون رود در ریگ آتشبار با او مور لنگ
[B][M1]گنبد نیلوفری با این همه شمع و چراغ
[M2]بی تو جامی را نماید کلبه تاریک و تنگ
[A]
[B][M1]قد راقنی جمالک یا راکب الجمل
[M2]انزل فان حبک بالقلب قد نزل
[B][M1]وصف تو چون کنم که در آیینه رخت
[M2]حسنیست لایزال و جمالیست لم یزل
[B][M1]گفتی به دل نشان بدل من کسی دگر
[M2]بنشین به دل که نیست تو را دیگری بدل
[B][M1]ساقی ما تو شو که ز دست تو می دهد
[M2]خاصیت حیات ابد شربت اجل
[B][M1]سیل جفایت ار بکند بیخ هستیم
[M2]حاشا که در اساس وفایم فتد خلل
[B][M1]تا غایتیست لطف تو با ما که می کند
[M2]کار نعم ز لعل لبت لیت یا لعل
[B][M1]جامی به پای خم چو فتادی ز جا مجنب
[M2]دیگر که این کسل بود احلی من العسل
[A]
[B][M1]حادی عشق اگر راز تو گوید به جبل
[M2]باشد از نقص جبل گر نکند رقص جمل
[B][M1]هرکه از ذکر جمالت چو جمل رقص نکرد
[M2]منهش نام کالانعام کزان هست اضل
[B][M1]کی کند ری چو زاهد ترش از تلخی عیش
[M2]مرد عارف که بود غرقه دریای عسل
[B][M1]چو دهی وعده به تأکید و قسم حاجت نیست
[M2]کان ایقان بود از لعل لبت لیت و لعل
[B][M1]لذت گفته مجنون نشناسد هرگز
[M2]هرکه در عشق غزالان نسروده ست غزل
[B][M1]جهل کوران حرم بین که محمد حاضر
[M2]طالب نور هدی از رخ لاتند و هبل
[B][M1]جامی از مدرسه اسرار حقیقت مطلب
[M2]که درین مسئله ذوقی ندهد بحث و جدل
[A]
[B][M1]ساقیا خیز کز محول حال
[M2]روز عشرت نهاد روبه زوال
[B][M1]روزه خواهد حجاب ما گشتن
[M2]از شراب حرام و نقل حلال
[B][M1]چون رسد دور من عنایت کن
[M2]آنچنان کاسه های مالامال
[B][M1]که رساند ز سلخ شعبانم
[M2]مست طافح به غره شوال
[B][M1]مستی حال من شود که برد
[M2]ذکر ماضی و فکر استقبال
[B][M1]مطربا عود خوشنوا طفلیست
[M2]جا دهش در کنار چون اطفال
[B][M1]تا درآید به ناله طفل آسا
[M2]گوش او را به دست لطف بمال
[B][M1]ناله او مرا به کشور جان
[M2]برد از تنگنای حس و خیال
[B][M1]در هوای فضای فقر و فنا
[M2]طایر همتم زند پر و بال
[B][M1]به مقامی رسم که چون جامی
[M2]قدسیان از نشیمن اقبال
[B][M1]در من آورده روی خود گویند
[M2]مرحبا تعال تعال
[A]
[B][M1]مرا تا کی جگرخون داری ای دل
[M2]سرشکم را جگرگون داری ای دل
[B][M1]شدی همدم درون دیده با اشک
[M2]همانا عزم بیرون داری ای دل
[B][M1]مرا سرگشته داری گرد عالم
[M2]تو هم آیین گردون داری ای دل
[B][M1]به لیلی زلف ماهی میل کردی
[M2]قدم در راه مجنون داری ای دل
[B][M1]زاسرار محبت شد جهان پر
[M2]چه گوهرهای مکنون داری ای دل
[B][M1]به افسون رام کردی صد پری را
[M2]به زیر لب چه افسون داری ای دل
[B][M1]ز چند و چون گذشت اندوه جامی
[M2]ز حال او خبر چون داری ای دل
[A]
[B][M1]دارد آن سرو گل اندام معنبر کاکل
[M2]هرچه دارند بتان یکسر و بر سر کاکل
[B][M1]فرق کردن نتوان سرو سهی را ز قدش
[M2]گر به فرقش بود از غالیه تر کاکل
[B][M1]بی گره کاکل او صد گرهم بر دل زد
[M2]وای من گر زند از ناز گره بر کاکل
[B][M1]هیچ دل نیست که بر کاکل او فتنه نشد
[M2]هر دم آرد به سرش فتنه دیگر کاکل
[B][M1]چون پی دلبری آن سرو کشد قد بلند
[M2]با قدش هست درین شیوه برابر کاکل
[B][M1]دیده چون بندم ازان شوخ که او را بینم
[M2]پای تا سر همه خوش وز همه خوشتر کاکل
[B][M1]بست در شانه او رشته جان را جامی
[M2]بو که با شانه به هم جاکندش در کاکل
[A]
[B][M1]شدم در گوشه میخانه محرم
[M2]گرفتم گوشه ای از جمله عالم
[B][M1]ندارم کام جز جام لبالب
[M2]ندارم کار جز دور دمادم
[B][M1]بیا ساقی بیار آن جام روشن
[M2]کزان گردد عیان اسرار مبهم
[B][M1]کند دل راخبر از ما تأخر
[M2]دهد جان را نشان از ما تقدم
[B][M1]ازان می پور ادهم جرعه ای خورد
[M2]تجلی کرد بر وی نور اعظم
[B][M1]مپرس از من که چونی در غم عشق
[M2]که من هستم بدین غم شاد و خرم
[B][M1]دو عالم گر ز دستم رفت غم نیست
[M2]مباد این غم زجانم ذره ای کم
[B][M1]تن عالم به آدم زنده شد لیک
[M2]بدین غم زنده باشد جان آدم
[B][M1]درین غم گم شدی جامی و رستی
[M2]اصبت غایة الغایات فالزم
[A]
[B][M1]چون ز فیض رشحات نم باران قدم
[M2]سربرافراخت نی از خاک نیستان عدم
[B][M1]کرد در خود نظری دید قبایی زقصب
[M2]تنگ بر قامت او دوخته خیاط کرم
[B][M1]لیک دانست که باپای فرو رفته به گل
[M2]هست در زیر قبا صد گره و بند به هم
[B][M1]گفت یارب بگشا این گره و بند وبده
[M2]دست لطفی که برآرم زگل و آب قدم
[B][M1]نایی اش کندقبا از بدن و پای زگل
[M2]گره و بند گشادش ز دل و جان دژم
[B][M1]لب نهادش به لب و چون زخودش یافت تهی
[M2]در وجود تهی از خود شده او زد دم
[B][M1]از دم خویش روان در تن او ساخت عیان
[M2]هر چه در پرده نهان داشت ز الحان و نغم
[B][M1]نی ازان بانگ و ندا گفت نباشد دم من
[M2]جز دم او و ازین دم نخورم هیچ ندم
[B][M1]بلکه من اویم و او من به مثل گرچه کشد
[M2]مدعی بر رخ ایمان من از کفر رقم
[B][M1]جامی اسرار مکن فاش که در مذهب قوم
[M2]نه زبان محرم این راز نماید نه قلم
[B][M1]همه دانند کز افشای چنین معنی رفت
[M2]صاحب قول انا الحق به سر دار ستم
[A]
[B][M1]ایها الساقی ادر کأس المدام
[M2]چند داری دورم از می تلخکام
[B][M1]پیش زاهد می حرام آمد ولی
[M2]نزد عاشق ترک می باشد حرام
[B][M1]فیض می عام است خاص و عام را
[M2]چیست حرمان خاص من زین فیض عام
[B][M1]باده ام عشق است و جامم روی یار
[M2]وه چه باده ست این که می نوشم ز جام
[B][M1]جام را از وی رسد هر دم مدد
[M2]زان نگردد دور آن هرگز تمام
[B][M1]بلکه جام و می بود اینجا یکی
[M2]کس نداند کین کدام است آن کدام
[B][M1]چون شناسم جام را از می که هست
[M2]جام چون می مشکبوی و لعل فام
[B][M1]رنگ و بوی جام می ناخورده می
[M2]می رهاند مرد را از ننگ و نام
[B][M1]این غزل جامی ازان می رشحه ایست
[M2]چون رحیقش ساز مسکی الختام
[B][M1]باسم من یحیی به روح الکرم
[M2]باسم من یقوی به روح الکرام
[B][M1]می نگنجد وصف او در صوت و حرف
[M2]شمه ای گفتم ز وصفش والسلام
[A]
[B][M1]صبح است و از خمار شبم مانده تلخکام
[M2]هات الصبوح صبحک الله یا غلام
[B][M1]در بزم تو به دور پیاپی چه حاجت است
[M2]یک جام نیم خور تو باشد مرا تمام
[B][M1]خام است هرکه پخت خیال وجود غیر
[M2]خوشوقت پخته ای که برست از خیال خام
[B][M1]زاهد گرفت سبحه به کف صید عام را
[M2]از مهره کرد دانه و از رشته ساخت دام
[B][M1]مشهور شهر شد به کمال ورع ولی
[M2]آن را که رد خاص چه سود از قبول عام
[B][M1]شیخی چو جام نیست مریدان عشق را
[M2]خوش آنکه داد دست ارادت به شیخ جام
[B][M1]جامی ز شیخ جام طلب کن دوام فیض
[M2]کز فیض اوست عشرت میخوارگان مدام
[A]
[B][M1]بر اوج حسن روی تو ماهی بود تمام
[M2]ماهیت جمال تو اینست والسلام
[B][M1]مستغرق مشاهده آن دو رخ شدم
[M2]زان فارغم که ماه کدام است و خور کدام
[B][M1]زلفت چو سایه از سر سروت فتد به خاک
[M2]بادم به فرق سایه سرو تو مستدام
[B][M1]شیخان نارسیده چه دانند قدر عشق
[M2]کم جوی طعم پختگی از میوه های خام
[B][M1]از زرق و حیله دام به هر سو نهاده اند
[M2]تا آورند مرغ دل جاهلی به دام
[B][M1]درتنگنای صورت تقلید مانده است
[M2]زاهد پی محافظت اعتقاد عام
[B][M1]جامی که پی به مشرب تحقیق برده است
[M2]رغم عوام را به کف خود نهاده جام
[A]
[B][M1]بنشین دمی که پیش رخت زاریی کنم
[M2]با طره تو شرح گرفتاریی کنم
[B][M1]دل را که از کدورت ایام بی صفاست
[M2]از نور طلعت تو صفا کاریی کنم
[B][M1]دارم هوای قد تو بر یاد قد توست
[M2]گر سرو را به باغ هواداریی کنم
[B][M1]تا دیده ام که پرسش بیمار می کنی
[M2]هر دم ز تو بهانه بیماریی کنم
[B][M1]ارزد هزار نافه چین تار زلف تو
[M2]آن دستگاه کو که خریداریی کنم
[B][M1]دشوار باشد از تو مرا صبر یک نفس
[M2]هر چند صبر بر همه دشواریی کنم
[B][M1]من جامیم به نادره گفتن مثل دمی
[M2]شو مستمع که نادره گفتاریی کنم
[A]
[B][M1]من آن نیم که پی حفظ اعتقاد عوام
[M2]کشم عنان ارادت ز نقل باده و جام
[B][M1]درآی ساقی و در ساغر بلورین ریز
[M2]شراب لعل علی رغم کالانعام
[B][M1]ازان شراب که چون از خودت خلاص دهد
[M2]نه اسم و رسم گذارد تو را نه ننگ ونه نام
[B][M1]ازان شراب که چون جرعه ای ز ساغر او
[M2]رسد به خاک دمد روح در رمیم عظام
[B][M1]ازان شراب که چون مطلقت کند برهی
[M2]زقید بندگی آفریده اوهام
[B][M1]ز وهم روی بگردان که در شریعت عشق
[M2]یکیست عابد اوهام و عابد اصنام
[B][M1]به سراین سخن آن زنده پی برد جامی
[M2]که هم ز کفر مبرا بود هم از اسلام
[A]
[B][M1]امر علی بالیات الخیام
[M2]وابکی علیها بکاء الغمام
[B][M1]کهن خیمه هایی کزین پیش داشت
[M2]در آن سلمی وآل سلمی مقام
[B][M1]دریغا که از دور گردون فتاد
[M2]چنان سلک جمعیتی ز انتظام
[B][M1]نه پیداست زان خیمه ها جز نشان
[M2]نه باقیست از خیمگی غیر نام
[B][M1]ستونهای آن خیمه ها زیر خاک
[M2]ز هم ریخته چون رمیم عظام
[B][M1]ز آمد شد باد اطنابشان
[M2]گسسته ز هم چون عهود لئام
[B][M1]در آرامگاه غزالان شوخ
[M2]چرا کرده گوران ناگشته رام
[B][M1]قدمگاه کبک خرامان شده ست
[M2]گذرگاه زاغان ناخوشخرام
[B][M1]چو نی صبح نی شام یابد خبر
[M2]ازان رفتگان لاجرم صبح و شام
[B][M1]کند جامی از جان و دل سویشان
[M2]هزاران تحیت روان والسلام
[A]
[B][M1]که گوید سلام من مستهام
[M2]به جانان که کرده ست در جان مقام
[B][M1]در او بس که گم کرده ام خویش را
[M2]نمی دانم او کیست یا من کدام
[B][M1]همه اوست من در میان کیستم
[M2]نمانده ست با من ز من غیر نام
[B][M1]اگر من به حرمت سلامش کنم
[M2]فمنه علیه یکون السلام
[B][M1]وگر او به رحمت خطابم کند
[M2]فمنه الیه یعود الکلام
[B][M1]بتان جان پا کند و ساری درآن
[M2]جمال ازل همچو باده مدام
[B][M1]ز جامی چه عیب ار خورد جام را
[M2]چو در مشربش عین باده ست جام
[A]
[B][M1]بی تو دارم ز جدا مردن بیم
[M2]روی بنما که کنم جان تسلیم
[B][M1]شد دو نیم از تو دل خسته چرا
[M2]از من خسته دلی بر یک نیم
[B][M1]دارم ای اختر فرخنده ز تو
[M2]رخ پر از جدول خون چون تقویم
[B][M1]گر به دوران تو بودی یاقوت
[M2]خط ز لعل تو گرفتی تعلیم
[B][M1]می شود گرد میانت حلقه
[M2]کمرت تنگتر از حلقه میم
[B][M1]کی رسد پیش تو غمنامه ما
[M2]قاصد ار مرغ شود پیک نسیم
[B][M1]جامی از ریگ حرم بار سفر
[M2]بست و بر خاک درت گشت مقیم
[A]
[B][M1]به چشم تو زینسان که صیدی حقیرم
[M2]کی از غمزه سازی مشرف به تیرم
[B][M1]چو بر من کشی تیر ترسم که تیرت
[M2]به من نارسیده ز شادی بمیرم
[B][M1]برآورده دست نیازم که شاید
[M2]بدین دست دامان وصل تو گیرم
[B][M1]به مهر تو جنبم به گرد تو گردم
[M2]درین شیوه این کهنه چرخ است پیرم
[B][M1]پی مرغ وصل تو باشد صفیری
[M2]چو شبهای هجران برآید نفیرم
[B][M1]به چشم ترحم به من بین نه آخر
[M2]به شهرت غریبم مدامت اسیرم
[B][M1]چه حاجت به مطرب چو خوش ساخت جامی
[M2]نی کلک تو از نوای صریرم
[A]
[B][M1]وه که از پای درافکند غم آن پسرم
[M2]چه بلا بود که پیرانه سرآمد به سرم
[B][M1]عشق و پیری نسزد کن مدد ای بخت سیاه
[M2]تا به دود جگر از موی سفیدی ببرم
[B][M1]غم آن تازه جوان از غم پیریم رهاند
[M2]با غم او چو جوانم غم پیری چه خورم
[B][M1]گرچه از سیر مه و سال مرا عمر گذشت
[M2]آمد از دولت او نوبت عمر دگرم
[B][M1]پشتم از محنت ایام خمیده ست ولی
[M2]در ره عشق و وفا از همه کس راستترم
[B][M1]پر برآمد دلم از خون جگر غنچه صفت
[M2]جای آن دارد اگر بر تن خود جامه درم
[B][M1]گفتمش زود ز جامی مگذر گفت که من
[M2]عمر اویم چه عجب زانکه روان می گذرم
[A]
[B][M1]به خاک درت ریخت اشک امشبم
[M2]برآمد به اوج شرف کوکبم
[B][M1]به پابوس تو تا گشادم دهان
[M2]فراهم نیاید ز شادی لبم
[B][M1]مجو بیش نبض مرا ای طبیب
[M2]که جسته ست از شعله های تبم
[B][M1]ز چه می رسد تشنه را آب و من
[M2]چنین تشنه لب زان چه غبغبم
[B][M1]ز غم می دهم جان ولی می دمد
[M2]خیال لبت روح در قالبم
[B][M1]من و درس عشقت که تلقین نکرد
[M2]معلم جز این حرف در مکتبم
[B][M1]کشم یارب از دست بیداد هجر
[M2]بود داد جامی دهد یاربم
[A]
[B][M1]دادیم دست چو دیدی به ره خود پستم
[M2]تا نیفکندیم از پا نگرفتی دستم
[B][M1]گرچه شده سوده مرا پای به راه طلبت
[M2]کردم از تارک سرپای و ز پا ننشستم
[B][M1]یک سر ناخنم از سینه نمانده ست درست
[M2]بس که از دست غمت سینه به ناخن خستم
[B][M1]هستیم شد همه در راه تمنای تو نیست
[M2]نیستم جز به تمنای تو هر جا هستم
[B][M1]داشت در تفرقه غمهای پراکنده مرا
[M2]بر تو عاشق شدم و از همه غمها رستم
[B][M1]هر زمان در صفت حسن تو همچون جامی
[M2]برسر لوح سخن نقش دگر می بستم
[B][M1]چون رخ خوب تو دیدم ز همه شرمنده
[M2]پاره کردم ورق خویش و قلم بشکستم
[A]
[B][M1]چون تاب نیاری که به تو دیده فروزم
[M2]آن به که به مژگان ز رخت دیده بدوزم
[B][M1]تنگ آمدی از من مگشا در نظرم روی
[M2]بگذار که از آتش شوق تو بسوزم
[B][M1]خواهم چو مه نو ز تو انگشت نما شد
[M2]زینگونه که کاهد غم تو روز به روزم
[B][M1]دل خون شد و سر خاک به راه غم عشقت
[M2]در دل غم و در سر هوس توست هنوزم
[B][M1]شب شعله آهم ز تو بر سقف علم زد
[M2]هر نی شد ازان مشعله خانه فروزم
[B][M1]از کشمکش هجر کمانیست خمیده
[M2]این تن که بر او خشک شده پوست چو توزم
[B][M1]مو گفتم و جامی زمیان تو سخن راند
[M2]جز خاطر دانا که کند فهم رموزم
[A]
[B][M1]ایستاده به سر از آه دمادم دودم
[M2]من همانا شده از آه الف ممدودم
[B][M1]همچو دودم ز خود ای شمع چه می سازی دور
[M2]گرنه پیشت ز سیه کاری خود مردودم
[B][M1]برمن دلشده هر رنج که بود از من بود
[M2]ترک خود کردم و از رنج جهان آسودم
[B][M1]چهره سودن به کف پای تو ترک ادب است
[M2]اینقدر بس که به خاک کف پایت سودم
[B][M1]باده عشرتم از خون جگر صاف نشد
[M2]گرچه عمری ز مژه خون جگر پالودم
[B][M1]من ز دید تو چه لافم که تو پاک آینه ای
[M2]هرچه در چشم من آمد که تویی من بودم
[B][M1]چند گویی که مکن سجده خوبان جامی
[M2]پیش هر کس که برم سجده تویی مسجودم
[A]
[B][M1]نیست جز رخ به کف پای تو سودن هوسم
[M2]دارم امید که مبذول بود ملتمسم
[B][M1]من که باشم که کنم همنفسی با چو تویی
[M2]اینقدر بس که به یاد تو برآید نفسم
[B][M1]می روم گاه به پا گاه به سر در ره عشق
[M2]دل ازین وسوسه فارغ که رسم یا نرسم
[B][M1]ماندم از قافله کعبه روان باز ولی
[M2]وقت خوش می کند از دور صدای جرسم
[B][M1]جز مرا دولت ره بوسی این قافله نیست
[M2]هیچ غم نیست گر از کعبه روان بازپسم
[B][M1]به طفیل سگ کویت شده ام کس ورنی
[M2]از کسی دورم از آنجاست که من هیچ کسم
[B][M1]چند پرسی که درین باغچه جامی تو که یی
[M2]تو گل و سروی و در پای تو من خار و خسم
[A]
[B][M1]نشان پای سگانت که بر زمین بینم
[M2]برآسمان شرف هست عقد پروینم
[B][M1]برآن سرم به رهت کرده پای از سر خویش
[M2]که تا به جاست سرمن ز پای ننشینم
[B][M1]جمال عارض و خط تویاد می آید
[M2]به گرد صفحه باغ از خط ریاحینم
[B][M1]چو آمدی به سرم عمر رفته باز آمد
[M2]برفت جان چو خرامان شدی ز بالینم
[B][M1]کند خراش غمت ساز چون بریشم چنگ
[M2]هزار ناله ز هر تار دلق پشمینم
[B][M1]چگونه لاف زنم با کسان ز دین درست
[M2]هزار رخنه ز عشق تو بیش در دینم
[B][M1]چنین که چرخ دغا مهره دزد شد جامی
[M2]ازین بساط همان به که مهره برچینم
[A]
[B][M1]خیزید حریفان که به میخانه درآییم
[M2]سلخ رمضان است به می روزه گشاییم
[B][M1]درد سرتسبیح و تراویح شد آخر
[M2]گلبانگ زنان رخ به در میکده ساییم
[B][M1]هر زنگ که از صوم ریا آینه دل
[M2]بسته ست به جام می صافی بزداییم
[B][M1]ترسم که گر امشب ز قدح دست بداریم
[M2]فردا ز ندامت سرانگشت بخاییم
[B][M1]ما درد کشانیم که جمعیت خاطر
[M2]دریوزه کنان از نظر اهل صفاییم
[B][M1]داریم به کف آینه جام که در وی
[M2]محبوب ازل را به محبان بنماییم
[B][M1]آن قوم که بی سبق عمل اهل قبولند
[M2]جامی به طرب کوش و قدح نوش که ماییم
[A]
[B][M1]شدم به باغ که کنج فراغتی جویم
[M2]غمت ز پرده دل خیمه زد به پهلویم
[B][M1]شدم چو آینه صافی ز شست و شوی سرشک
[M2]بدین بهانه چه باشد که بنگری سویم
[B][M1]اگر چه روی به رویم نمی نهی باری
[M2]فتد ز روی تو یک بار عکس بر رویم
[B][M1]سرشک من نه ز خون سرخ شد که بی رویت
[M2]خیال لاله و گل را ز دیده می شویم
[B][M1]ز هول فرقت تو موی من سفید شود
[M2]اگر نه دود دل آید ز بیخ هر مویم
[B][M1]پس از وفات چو باران رحمت ار برسی
[M2]به خاک من ز زمین همچو سبزه بررویم
[B][M1]مگو که از قد و زلفم سخن مگو جامی
[M2]که هر چه هست کج و راست از تو می گویم
[A]
[B][M1]ز سجده ای که نباشد در ابرویت رویم
[M2]به پیشت از خوی خجلت جبین همی شویم
[B][M1]چنان ز مهر تو پر شد دلم که می تابد
[M2]هلال نور زهر استخوان پهلویم
[B][M1]ز میل ابروی تو دست داشتم چه کنم
[M2]نمی رسد به کمان تو زور بازویم
[B][M1]شبی که بی تو به زانو نهاده روگریم
[M2]به یک دو دم گذرد سیل خون ز زانویم
[B][M1]برآستان تو می ایستم به قصد نماز
[M2]سجود خاک درت را بهانه می جویم
[B][M1]به سان نقطه منم درمیانه بی سر و پای
[M2]گرفته دایره عشق تو ز هر سویم
[B][M1]ز جام عشق غزالی چو جامیم شده مست
[M2]نه بر عبث غزل عاشقانه می گویم
[A]
[B][M1]دردا که درآمد به درت پای به سنگم
[M2]شد پای گذشتن ز سر کوی تو لنگم
[B][M1]دربسته و دیواربلند است برون آ
[M2]کز تنگدلی با در و دیوار به جنگم
[B][M1]اول رخ من زرد شد آنگاه به خون سرخ
[M2]سودای تو گرداند بسی رنگ و رنگم
[B][M1]خلوتگه وصل است مکن بند قبا تنگ
[M2]کز پیرهنت هم من دلخسته به تنگم
[B][M1]شد قامت من چنگ و نوای طربم نیست
[M2]سر رشته وصل تو نیفتاد به چنگم
[B][M1]روی تو مرا آینه صنع الهیست
[M2]گو خط تو مپسند برآن آینه زنگم
[B][M1]گفتی که چو جامی ز سر جان بگذر زود
[M2]در معرض حکم تو چه امکان درنگم
[A]
[B][M1]چو دست بی تو بدین چشم اشکبار برم
[M2]به آستین ز مژه در شاهوار برم
[B][M1]میان اشک شدم غرقه آشنایی کو
[M2]که رخت خویش ازین موج باکنار برم
[B][M1]به هر بهانه بری روزگار پیش رقیب
[M2]تو روزگار بری و من انتظار برم
[B][M1]برای حاجت وصلت بس است مشعل آه
[M2]چه حاجت است که شمعی به هر مزار برم
[B][M1]زناله درد سر شهریان دهم شب و روز
[M2]خوش آنکه درد سر خویش ازین دیار برم
[B][M1]ز جام دور که مستی تو زان و من مخمور
[M2]تو ذوق مستی و من تلخی خمار برم
[B][M1]تو نوغزالی و من جامی غزل پرداز
[M2]که از تو پی به غزلهای آبدار برم
[A]
[B][M1]گناه عشق بتان گر چه ساخت نامه سیاهم
[M2]بس است خط عذار تو عذرخواه گناهم
[B][M1]نه قطره هاست ز اشکم به روز زرد فتاده
[M2]ز دست آبله ها چهره از زباله آهم
[B][M1]هزار تن بودم کاشکی که بهر قدومت
[M2]در انتظار نشیند یکی به هر سر راهم
[B][M1]میان خلق همی بندم از تو چشم جهان بین
[M2]ولی به دیده دل نیست جز سوی تو نگاهم
[B][M1]ببین چه صبح سعادت دمید تیره شبم را
[M2]که دیده بر رخت افتاد بامداد پگاهم
[B][M1]ز بس که کاستم از غم بس است سایه تاری
[M2]ز طره تو ز گرمای روز هجر پناهم
[B][M1]مگو به عشوه که جامی چه خواهی از طلب من
[M2]به خاک پای تو سوگند کز تو جز تو نخواهم
[A]
[B][M1]چهره زرد ز خون بسته جگر ته به تهم
[M2]سرخرویی بجز این نیست ز بخت سیهم
[B][M1]جوی خون گرد من از دیده درآمد چه کنم
[M2]قوت پای ندارم که ازین جو بجهم
[B][M1]گر دهد جایگهم پیش خود آن سلسله موی
[M2]نتوان داشت به زنجیر دگر جا نگهم
[B][M1]نیست مقصود من از عشق بتان عیش و خوشی
[M2]عرض آنست که از ناخوشی خرد برهم
[B][M1]شستم از زنگ ریا خرقه خود صوفی وار
[M2]مصطبه صومعه و میکده شد خانقهم
[B][M1]به یکی گوشه ام از میکده گر بار دهند
[M2]دلق و سجاده تزویر به یک گوشه نهم
[B][M1]دست جامی بود و دامن جانان یعنی
[M2]بدهم جان ز کف و دامن جانان ندهم
[A]
[B][M1]ای نوجوان که دل به کمند تو بسته ام
[M2]رحمی نما که پیر و ضعیف و شکسته ام
[B][M1]چل سال در مجاهده عمرم چو صرف شد
[M2]پنداشتم ز مهر بتان بازرسته ام
[B][M1]برباد داده حاصل چل ساله این زمان
[M2]با داغ تو به گوشه محنت نشسته ام
[B][M1]با آنکه از قدوم تو در تنگنای هجر
[M2]بر روی خویشتن در امید بسته ام
[B][M1]آواز پای و بانگ دری چون شنیده ام
[M2]بی خویشتن به بوی تو از جای جسته ام
[B][M1]گشته هلالی از سر هر ناخن پدید
[M2]از شوق ابروان تو چون سینه خسته ام
[B][M1]گفتی که چیست حال تو جامی به کنج غم
[M2]پیوند با تو کرده و از خود گسسته ام
[A]
[B][M1]دیده از جلوه بتان بستیم
[M2]در ببستیم و از بلا رستیم
[B][M1]بود دامی ز زلفشان هر موی
[M2]به سلامت ز دامشان جستیم
[B][M1]چون نیامد به دست دامنشان
[M2]پا به دامن کشیده بنشستیم
[B][M1]نقد زاهد جواهر سبحه ست
[M2]ما ازین نقدها تهیدستیم
[B][M1]بوی می داد خاک میخانه
[M2]سالها شد ز بوی آن مستیم
[B][M1]بین کرامت که چون به شیشه می
[M2]توبه همچو سنگ بشکستیم
[B][M1]گفته ای مست کیستی جامی
[M2]مست عشقیم هرکجا هستیم
[A]
[B][M1]شب که سر از حلقه سلک سگانت برزنم
[M2]طوقدار حلقه دم باد از ایشان گردنم
[B][M1]مهر و مه تابد ز روزن ور تو مهمانم شوی
[M2]بر فلک تابد فروغ مهر و ماه از روزنم
[B][M1]در تن از پیوند دل هر جا فتاده آتشیست
[M2]جای آن دارد اگر دل را ازین تن برکنم
[B][M1]همچو سایه با من از هستی من چیزی نماند
[M2]قد نما چون سرو تا خود را به پایت افکنم
[B][M1]بس که زخم تیرباران غمت بر من رسید
[M2]چشمه سار محنت و درد است ازین باران تنم
[B][M1]سایه اندازم ز کویت خیمه سان بر باغ و راغ
[M2]گر نگردد کوه اندوه تو میخ دامنم
[B][M1]جامی از سوز درون گشتم بسی روشن ضمیر
[M2]صیقل آیینه شد خاکستر این گلخنم
[A]
[B][M1]عید فطر است بیا تا به می افطار کنیم
[M2]عیدگه خاک در خانه خمار کنیم
[B][M1]آنچه در صومعه زین پیش نهان می کردیم
[M2]این زمان با دف و نی بر سر بازار کنیم
[B][M1]شیخ سجاده نشین را به سر راه بریم
[M2]راهب میکده را واقف اسرار کنیم
[B][M1]عارفی زنده دلی رسته ز خود گر یابیم
[M2]همه اسرار حقیقت به وی اظهار کنیم
[B][M1]منع واعظ ز خرافات ز غوغای عوام
[M2]نتوانیم ولیکن به دل انکار کنیم
[B][M1]یار ما شاهد عشق آمد و باقی همه غیر
[M2]چند رو تافته از یار در اغیار کنیم
[B][M1]نیست جز صورت دیوارجهان جامی چند
[M2]پشت بر قبله جان روی به دیوار کنیم
[A]
[B][M1]نی ماه منظری که نظربازیی کنم
[M2]در پایش اوفتاده سرافرازیی کنم
[B][M1]نی عاشقی که چون به لب آرد سرود شوق
[M2]با او درآن ترانه هم آوازیی کنم
[B][M1]نی صوفیی که چون شودش کشف راز غیب
[M2]با او به کنج صومعه همرازیی کنم
[B][M1]نی فاضلی که چون فکند درمیان سخن
[M2]از نظم و نثر نادره پردازیی کنم
[B][M1]چون ساحت امل ز کهن طرحها تهیست
[M2]شد وقت آنکه طرح نواندازیی کنم
[B][M1]در کنج بینوایی و بیغوله خمول
[M2]بر چنگ فقر و فاقه نواسازیی کنم
[B][M1]جامی که داده سود و خریده زیان خویش
[M2]با او درآن معامله انبازیی کنم
[A]
[B][M1]خوش آنکه روی توبینم در اضطراب شوم
[M2]چو ذره رقص کنان محو آفتاب شوم
[B][M1]ز رخ نقاب برافکن خدای را زان پیش
[M2]که زیر خاک ز هجر تو در نقاب شوم
[B][M1]به زنگ جامه تو کس مباد چند ز دور
[M2]به دیدن تو بهر دیگری خراب شوم
[B][M1]لب تو هست به رخشنده لعل چون نگرم
[M2]به کف زلال چرا تشنه در سراب شوم
[B][M1]چو خیمه گر نکنی سایه بر سرم این بس
[M2]که طوقدار تو از حلقه طناب شوم
[B][M1]ز خواب مرگ شود جان عاشق اسوده
[M2]بیا که در قدمت سر نهم به خواب شوم
[B][M1]به گریه گفته جامی چو خوانم از غم تو
[M2]کنار و جیب پر از گوهر خوشاب شوم
[A]
[B][M1]به دل دردی عجب دارم نمی دانم که چون گویم
[M2]دلا خون شو که تا بر درد خود یک لحظه خون گریم
[B][M1]کند تدبیر عقل ذوفنون تا سازدم خندان
[M2]من دیوانه از تدبیر عقل ذوفنون گریم
[B][M1]تنم پر زخم کاری سینه ام پر داغ بی یاری
[M2]گهی بر زخم بیرون گاه بر داغ درون گریم
[B][M1]مرا تمکین عالی گوهری دارد چنین گریان
[M2]بهانه می کنم کز گردش گردون دون گریم
[B][M1]شود زنجیر بر زنجیر موج سیل اشک من
[M2]چو در زندان محنت پا به زنجیر جنون گریم
[B][M1]چو ماتم دیدگان بینم درین جانکاه درد خود
[M2]فزایم گریه هر یک را و از هریک فزون گریم
[B][M1]مگو جامی که تسکین ده به افسون گریه خود را
[M2]که من از عشوه جادووشان پرفسون گریم
[A]
[B][M1]یار ما یار دگر کرد چه تدبیر کنیم
[M2]قصه مشکل خود پیش که تقریر کنیم
[B][M1]دوست دشمن بود آن سنگدل و دشمن دوست
[M2]حد ما نیست که این قاعده تغییر کنیم
[B][M1]کاغذ و کلک چو پیچد سر از قصه ما
[M2]بر رخ زرد به خون مژه تحریر کنیم
[B][M1]پیر ما گفت بتان مظهر حسن ازلند
[M2]ما نظر در رخ شان از نفس پیر کنیم
[B][M1]سر وحدت طلبد خواجه و ما حیرانیم
[M2]که ازین نکته نازک به چه تعبیرکنیم
[B][M1]بحر گوییم پدید آمده در صورت موج
[M2]زین زیادت نتوانیم که تصویر کنیم
[B][M1]جامی ابنای جهان در گله اند از ما خیز
[M2]تا ازین مرحله پر گله شبگیر کنیم
[A]
[B][M1]برخیز تا به عزم تماشا برون رویم
[M2]از تنگنای شهر به صحرا برون رویم
[B][M1]زین دام پای گیر و کمند گلوفشار
[M2]چون سرکش آهوان به تک پا برون رویم
[B][M1]هرجا که هست جا همه تنگی و تیرگیست
[M2]جایی که جا نبود ازانجا برون رویم
[B][M1]چون قدسیان ز فر تجرد کنیم پر
[M2]پران ز طاق طارم مینا برون رویم
[B][M1]در سنگلاخ حرص شود پی سمند عزم
[M2]ره کرده بر نشیمن عنقا برون رویم
[B][M1]باشد که از کدورت هستی رهیم باز
[M2]بر کف گرفته جام مصفا برون رویم
[B][M1]ما را درین سلوک چو ما نیست مانعی
[M2]جامی ضرورت است که بی ما برون رویم
[A]
[B][M1]بی رخت چون به چمن راه کنم
[M2]سوی گل بنگرم و آه کنم
[B][M1]شرح حالم چو غم آرد حاشا
[M2]که ز حال خودت آگاه کنم
[B][M1]قصه هجر دراز و تو ملول
[M2]ادب آنست که کوتاه کنم
[B][M1]کفش زن از سر خواری به سرم
[M2]تا کلاه شرف و جاه کنم
[B][M1]قصد من روی تو باشد هرجا
[M2]ذکر مهر و صفت ماه کنم
[B][M1]هر شبی تا سر کویت جان را
[M2]همره آه سحرگاه کنم
[B][M1]گر دلت مردن جامی خواهد
[M2]کار بر موجب دلخواه کنم
[A]
[B][M1]هر چند جز فریب و فسونت نیافتم
[M2]یکدم ز جان خویش برونت نیافتم
[B][M1]هرجا که هست چون همه نام و نشان توست
[M2]در حیرتم ز خویش که چونت نیافتم
[B][M1]برهم زدم بنفشه و سنبل بسی چو باد
[M2]بویی ز خط غالیه گونت نیافتم
[B][M1]چشم بد از تو دور که کم رخ نمودیم
[M2]کز نوبت گذشته فزونت نیافتم
[B][M1]هرگز به سوی من نگذشتی کز اشک خویش
[M2]دامن چو گل کشیده به خونت نیافتم
[B][M1]تو آن زبون کشی که گه قتل سرکشان
[M2]میلی به عاشقان زبونت نیافتم
[B][M1]جامی اسیر سلسله زلف کیستی
[M2]کازادگی ز قید جنونت نیافتم
[A]
[B][M1]چاره عشق تو صبر است ندانم چه کنم
[M2]گر توانم بکنم ور نتوانم چه کنم
[B][M1]کار من بی رخ تو غیر شکیبایی نیست
[M2]گر معذالله ازین کار بمانم چه کنم
[B][M1]عشق مستولی و از من تو چنین مستغنی
[M2]قصه مشکل خود پیش که خوانم چه کنم
[B][M1]چند گویی که مرا نام مبر پیش کسان
[M2]غیر نام تو نیاید به زبانم چه کنم
[B][M1]بی تو دل خون بود و دیده پرخون گریان
[M2]اگر از دیده و دل خون نفشانم چه کنم
[B][M1]شد پر از خون دل من غنچه صفت بی رخ تو
[M2]جامه بر خویش چو گل گر ندرانم چه کنم
[B][M1]گفتیم مردگی خود مطلب جامی بیش
[M2]بی تو از زندگی خویش بجانم چه کنم
[A]
[B][M1]ز هجران مرده ام جانا نپنداری که جان دارم
[M2]به مضراب غمت چون چنگ بی جان این فغان دارم
[B][M1]نه تن دان این که می بینی پی قوت سگان تو
[M2]کشیده در درون پوست مشتی استخوان دارم
[B][M1]ز تو نبود تهی یک لحظه بیرون و درون من
[M2]همیشه یاد تو در جان و نامت بر زبان دارم
[B][M1]مکن تهمت که راز عشق من با این و آن گفتی
[M2]که از خود نیز اگر دستم دهد آن را نهان دارم
[B][M1]یکی را نقد امروز و یکی را نسیه فردا
[M2]ز سودایت من مفلس نه این دارم نه آن دارم
[B][M1]بود کاندر پس ناموس مانی مهربان گردی
[M2]به هرکس گفته ام هرجا که یاری مهربان دارم
[B][M1]جهانی طعنه زن کان مه نخواهد یار جامی شد
[M2]اگر تو یار من باشی چه پروای جهان دارم
[A]
[B][M1]یار نی روی به گلشن چه کنم
[M2]جلوه سوری و سوسن چه کنم
[B][M1]منظر دیده روشن رخ اوست
[M2]بی رخش دیده روشن چه کنم
[B][M1]شب چو درنایدم آن ماه ز در
[M2]پرتو ماه ز روزن چه کنم
[B][M1]چاک دل دوخته نی ز اشک و مژه
[M2]این همه رشته و سوزن چه کنم
[B][M1]گفتم آمد به لبم جان ز غمت
[M2]گفت عاشق تو شدی من چه کنم
[B][M1]گفتم از هجر به تیغم برهان
[M2]گفت خون تو به گردن چه کنم
[B][M1]فن من عاشقی امد جامی
[M2]صرف اوقات به هر فن چه کنم
[A]
[B][M1]مهر رخسار تو دارم که جفای تو کشم
[M2]لطف بالای تو بینم که بلای تو کشم
[B][M1]بر زمین پای تو حیف است امان ده که نخست
[M2]پرده دیده و دل در ته پای تو کشم
[B][M1]تنم از ضعف چو مویی شد و خواهم به غلط
[M2]هر دمش در شکن زلف دوتای تو کشم
[B][M1]تا نیابد به تو کس راه اگر بتوانم
[M2]سوری از کوه بلا گرد سرای تو کشم
[B][M1]حلقه دم سگانت به من ارزانی باد
[M2]تا که در گردن جان طوق وفای تو کشم
[B][M1]چون نهی رو به جدایی ز قفا زلف کشان
[M2]من به هر گام صد افغان ز قفای تو کشم
[B][M1]گفته ای چند کشی رنج و غم من جامی
[M2]هیچ غم نیست ز رنجی که برای تو کشم
[A]
[B][M1]از در صومعه آن به که قدم بازکشیم
[M2]خرقه ها در نظر شاهد طناز کشیم
[B][M1]چند ناخوش منشان بر سر ما ناز کنند
[M2]نازنینی به کف آریم و زو ناز کشیم
[B][M1]سرکه کردیم بسی پیش ریا کیشان پست
[M2]در ته پای یکی سرو سرافراز کشیم
[B][M1]هر چه مخزون نهانخانه صدق است و نیاز
[M2]در ره مغبچه خانه براندازکشیم
[B][M1]عشق بازیم به زیبا صنمی پاک سرشت
[M2]به که بازیچه این چرخ دغاباز کشیم
[B][M1]مطربی گر ندهد دست سوی باغ رویم
[M2]باده بر نغمه مرغان نواساز کشیم
[B][M1]هست قحط می و شاهد به خراسان جامی
[M2]خیز تا رخت به محروسه شیراز کشیم
[A]
[B][M1]در ره تو ز دیده پا کردم
[M2]خاک پایت به دیده جا کردم
[B][M1]بستم از هر چه بود چشم امید
[M2]پس به روی تو دیده وا کردم
[B][M1]سینه را از خیال غمزه تو
[M2]هدف ناوک بلا کردم
[B][M1]هر نمازی که روی در قبله
[M2]دور از ابروی تو ادا کردم
[B][M1]چون تو برداشتی ز رخ پرده
[M2]پیش ابروی تو قضا کردم
[B][M1]دوش در ترک عشق با جامی
[M2]تا دم صبح ماجرا کردم
[B][M1]گفت برخیز کز محالات است
[M2]ترک کاری که عمرها کردم
[A]
[B][M1]به هیچ مسجد و محراب بی تو رو نکنم
[M2]که پیش ابروی تو سجده آرزونکنم
[B][M1]چو گویمت که مکن وعده وصال دروغ
[M2]به یک دروغ دلم شاد کن بگو نکنم
[B][M1]چو باز کردن خوی از تو مشکل است آن به
[M2]که با فراق تو سازم به وصل خو نکنم
[B][M1]فتاد چاک به جیب حیات من ای وای
[M2]اگر به رشته وصل توآش رفو نکنم
[B][M1]چنان خوشم به قد و عارض و خطت که به باغ
[M2]به سرو و لاله نبینم بنفشه بو نکنم
[B][M1]سخن به وصف میانت رقم نیارم زد
[M2]اگر قلم چو مصور ز تار مو نکنم
[B][M1]ز بس که درد و غم آرد فسانه جامی
[M2]به هر کجا که تویی شرح حال او نکنم
[A]
[B][M1]دی تجربة المداد کردم
[M2]وصف خط تو سواد کردم
[B][M1]شاگرد شدم خط لبت را
[M2]نسخ خط اوستاد کردم
[B][M1]هر نقطه که بر ورق نهدم
[M2]از خال و رخ تو یاد کردم
[B][M1]هر دال و الف که نقش بستم
[M2]زلف و قدت اعتقاد کردم
[B][M1]خط تو چو کرد رستن اغاز
[M2]اغاز« و ان یکاد» کردم
[B][M1]زلف تو شبم به آخر آورد
[M2]بر روی تو بامداد کردم
[B][M1]تا از غم خود رهم چو جامی
[M2]خود را به غم تو شاد کردم
[A]
[B][M1]نه نگاری که دل و جان به غمش یارکنم
[M2]عشق او هرچه کند حکم به آن کار کنم
[B][M1]روز من چون شود از گردش گردون شب تار
[M2]از فروغ رخ او شمع شب تار کنم
[B][M1]نه رفیقی که ز اخلاق پسندیده او
[M2]مرهم سینه ریش و دل افگار کنم
[B][M1]نه حریفی که درارد ز درم ساغر می
[M2]تا به آن کسب نشاط دل غمخوار کنم
[B][M1]نه ندیمی که چو دریای دلش موج زند
[M2]گوش جان را صدف لؤلوی شهوار کنم
[B][M1]به ازان نیست که درگوشه ویرانه خویش
[M2]پا به دامن کشم و روی به دیوار کنم
[B][M1]جامی آسا چو دهد وحشت تنهایی روی
[M2]مونس طبع خود از دفتر اشعار کنم
[A]
[B][M1]به عزم کعبه سفر گفتم اختیار کنم
[M2]بدین بهانه گذر بر دیار یار کنم
[B][M1]ولی چه سود که نگذاردم مدار سپهر
[M2]که بر مراد دل خویش هیچ کار کنم
[B][M1]صبا رساند غباری ز موکبش آن به
[M2]که کحل دیده اقبال ازان غبار کنم
[B][M1]به راه شوق وی از چشم خون فشان هر دم
[M2]چو سرخ مو شتران قطره ها قطار کنم
[B][M1]نیارم آنکه نگارم به نامه شرح غمش
[M2]بس اینکه چهره به خون جگر نگار کنم
[B][M1]گر از خراش دل خود برون دهم حرفی
[M2]هزار سینه آسوده را فگار کنم
[B][M1]چنین که برد دلم موی آن میان شاید
[M2]که از میان همه دلبران کنار کنم
[B][M1]مرا چو بخت مساعد نشد که سر بنهم
[M2]بر آستانه جانان و جان نثار کنم
[B][M1]عموم لطف ویم عذرخواه بس جامی
[M2]به پیک و نامه چه تمهید و اعتذار کنم
[A]
[B][M1]تا کی آرام دل بی خبرانت بینم
[M2]مردم دیده کوته نظرانت بینم
[B][M1]روی تو اینه نور جمال ازل است
[M2]چند پیش نظر بی بصرانت بینم
[B][M1]می روم از سرکویت چه کنم نتوانم
[M2]که از این بیش حریف دگرانت بینم
[B][M1]تویی آن گلبن نوخیز که در باغ جمال
[M2]تازه از گریه خونین جگرانت بینم
[B][M1]گفته ام سنگ دل سخت تو را در همه جای
[M2]جای آن هست که با خویش گرانت بینم
[B][M1]هیچ خاطر نگرانیم نماند به جهان
[M2]گر سوی خود به ترحم نگرانت بینم
[B][M1]جامی این گونه کزان غنچه دهان تنگدلی
[M2]زود باشد که چو گل جامه درانت بینم
[A]
[B][M1]نمی خواهم که با کس راز آن پیمان گسل گویم
[M2]خیالش را نشانم پیش و با او راز دل گویم
[B][M1]ز سر تا پا همه جان و دل آمد آن پری پیکر
[M2]معاذالله که همچون دیگرانش زآب و گل گویم
[B][M1]نشان قصد من نبود جز آن ترک جفاپیشه
[M2]گر از خوبان چین یا شوخ چشمان چگل گویم
[B][M1]شوم بی باده مست از شیوه ترکانه چشمانش
[M2]در آن مستی چو بینم قامتش را معتدل گویم
[B][M1]کند دعوی که هستی بنده ام وان خط مشکین را
[M2]چو بینم بر عذار او بر این دعوی سجل گویم
[B][M1]سخن را جسته جسته گویم از محراب با عابد
[M2]ولیکن چون درافتد زان دو ابرو متصل گویم
[B][M1]به روی سرخ کم کن وصف جامی لاله و گل را
[M2]که من پیش رخش این سرخرویان را خجل گویم
[A]
[B][M1]به بزم عشق بتان را چو نام می گویم
[M2]تویی مراد چو ماه تمام می گویم
[B][M1]ز بس که ذکر تو سربسته می کنم ز بتان
[M2]به فهم کس نرسد کز کدام می گویم
[B][M1]چو در نماز همی ایستم خیال تورا
[M2]گهی ز راست گه از چپ سلام می گویم
[B][M1]زبان ز کوثر و تسنیم بسته ام لیکن
[M2]حکایت لب لعلت مدام می گویم
[B][M1]بغیر سیب تو هر میوه ام به لب که رسید
[M2]گر از بهشت رسیده ست خام می گویم
[B][M1]ثنای قدرشناسان کنج میکده است
[M2]چو وصف عارف عالی مقام می گویم
[B][M1]حدیث جامی و شیرین شدن بر او می تلخ
[M2]کرامتیست که از پیر جام می گویم
[A]
[B][M1]بیخود فتم هرجا روان آن قد رعنا بنگرم
[M2]چون بگذرد خیزم نشان بر خاک ازان پا بنگرم
[B][M1]زانجا که روزی دیدمش باشم گریزان چون کنم
[M2]بی او نباشد طاقتم کانجا روم جا بنگرم
[B][M1]از دیدن او چون مرا مانع شود دیوار و در
[M2]گریان ز شهر آیم برون گلهای صحرا بنگرم
[B][M1]خواهم به طوفان بلا عالم تهی از دیگران
[M2]تا گه گهی آن روی را باشد که تنها بنگرم
[B][M1]می میرم از یک دیدنش هان ای رقیب از مرگ من
[M2]می خواهی از رخسار او برقع بکش تابنگرم
[B][M1]امروز دیدم روی او مشکل که تا فردا زیم
[M2]چندان امان ده ای اجل تا بخش فردا بنگرم
[B][M1]آنچ از غم او می کشم حاشا که از وی چون رهم
[M2]بر کوی خوبان بگذرم در روی زیبا بنگرم
[B][M1]با آه خود دارم هوس هر شب شدن بر آسمان
[M2]تا بی لب جانبخش او حال مسیحا بنگرم
[B][M1]جامی نبینم حاصلی در کوی او عشاق را
[M2]جز آب چشم و دود دل چون زیر و بالا بنگرم
[A]
[B][M1]چون خرامان قدت ای سرو دلارا بنگرم
[M2]صد سرت بینم به راه افتاده هر جا بنگرم
[B][M1]سوختم از شوق سرچند از حیا پیش افکنی
[M2]سربه بالا کن که سیر آن روی زیبا بنگرم
[B][M1]تا نه صد تن صف کشند از عاشقان مگشا نقاب
[M2]من کیم تا روی تو خواهم که تنها بنگرم
[B][M1]رفتی و گفتی که فردا دیدنم معلوم نیست
[M2]وانگر بهر خدا تا بخش فردا بنگرم
[B][M1]چون تو پیش آیی شوم حیران میان مرگ و زیست
[M2]کت بدین شکل کشنده ننگرم یا بنگرم
[B][M1]از هجوم ساجدان هرگز نشد فرصت مرا
[M2]تا به خاک ره نشانی زان کف پا بنگرم
[B][M1]چون دل جامی نبینم هیچ دل شیدای تو
[M2]گر چه حال یک به یک دلهای شیدا بنگرم
[A]
[B][M1]تا کی از گریه پا به گل باشم
[M2]خرقه رنگین ز خون دل باشم
[B][M1]تا تورا لعبت چگل گفتند
[M2]روبه بتخانه چگل باشم
[B][M1]تا به خونم خطت سجل بسته ست
[M2]کشته حکم آن سجل باشم
[B][M1]اعتدال قد تو تا دیدم
[M2]بنده سرو معتدل باشم
[B][M1]رنجه گشتی به قتل من ای وای
[M2]گر نه از لطف تو بحل باشم
[B][M1]تا به کویت رسیده ام خواهم
[M2]باشم آنجا و متصل باشم
[B][M1]جامیم نکته گوی شهر ولی
[M2]از لبت در سخن خجل باشم
[A]
[B][M1]خوشا وقتی که از خود رسته باشیم
[M2]به وقت بیخودان پیوسته باشیم
[B][M1]ازان دامی که جز مردان نجستند
[M2]به همتهای ایشان جسته باشیم
[B][M1]کشیده رخت خود از کوی هستی
[M2]به کنج نیستی بنشسته باشیم
[B][M1]خلیل آسا به نیروی قناعت
[M2]بتان حرص را بشکسته باشیم
[B][M1]به بند عشق محکم کرده پیوند
[M2]همه پیوندها بگسسته باشیم
[B][M1]چو برناید امیدی از در خلق
[M2]در امید برخود بسته باشیم
[B][M1]به سرناید به سرعت جامی این راه
[M2]بیا تا بعد ازین آهسته باشیم
[A]
[B][M1]ساقی بیا که دیگر زین گفت و گو بجانم
[M2]یکدم ز ساغر می نه مهر بر دهانم
[B][M1]تنگ آمدم ز دانش درده شراب صافی
[M2]تا لوح خاطرم را شوید ز هر چه دانم
[B][M1]هر چند حیله کردم از خویشتن نرستم
[M2]می ده که تا به مستی خود را ز خود رهانم
[B][M1]زان می که گر بنوشم یک جرعه روزی از وی
[M2]چون خضر تا قیامت زان جرعه زنده مانم
[B][M1]زان می که بعد عمری برخاک ار بریزی
[M2]چون شاخ تازه از گل برروید استخوانم
[B][M1]چون نیست می مباحم در کیش خودپرستان
[M2]به زآب روی ایشان خاک در مغانم
[B][M1]از می رساند جامی خود را به وصل جانان
[M2]ساقی بیا که باشد خود را به وی رسانم
[A]
[B][M1]ز جوش باده چو گرددترانه گو لب خم
[M2]درآن ترانه کنم صوفیانه خود را گم
[B][M1]چو آن ترانه ام از خویشتن تهی سازد
[M2]عجب مدار چو پیمانه گر جهم در خم
[B][M1]تو گنج حسنی و گرد تو اژدهای فلک
[M2]به قصد پاس تو زاغیار سرنهاده به دم
[B][M1]به راه رخش تو سر پر خمار افتاده
[M2]بود خمار مرا بشکند به کاسه سم
[B][M1]اگر فروغ جمالت رسد به صبح نخست
[M2]فراغتی بود آفاق را ز صبح دوم
[B][M1]تویی به لطف پری بل کزان لطیفتری
[M2]که داد جلوه خدایت به صورت مردم
[B][M1]به رشح خامه جامی نظرگشا کاینجاست
[M2]که سر همی زند از نیم قطره صد قلزم
[A]
[B][M1]زخط سبز خطان سبزه چون کند شادم
[M2]دهد شکوفه ز موی سفید خود یادم
[B][M1]شمیم سنبل و بوی گلم ز باد چه سود
[M2]چنین که عمر گرانمایه رفت بربادم
[B][M1]چو شاخ میوه که آرد شکوفه پیش از برگ
[M2]ندیده برگ جوانی به پیری افتادم
[B][M1]ز گریه پای به گل مانده ام چو سرو و هنوز
[M2]ز میل قامت گلچهرگان نه آزادم
[B][M1]بغیر پشت خمیده نماند بر من هیچ
[M2]پی سجودبتان بس که پشت خم دادم
[B][M1]اگر نه همچو الف راستم چه تدبیر است
[M2]به لوح هستی ازینسان نگاشت استادم
[B][M1]دل از بتان پریزاد چون کنم جامی
[M2]چو من ز مادر فطرت بدین صفت زادم
[A]
[B][M1]برخیز تا به جانب گلشن گذر کنیم
[M2]پیش سنان خار غم از گل سپر کنیم
[B][M1]چون غنچه لب به خنده گشاییم در چمن
[M2]خونهای بسته ته به ته از دل بدر کنیم
[B][M1]حاضر کنیم لاله و نرگس به بزم خویش
[M2]زان ساغر عقیق وز این جام زر کنیم
[B][M1]چندان خوریم می که چو نرگس به پای گل
[M2]فردای حشر مست سر از خاک برکنیم
[B][M1]شاهد چه حاجت است چنین کز درخت گل
[M2]گلچهره ای بپاست به هر سو نظر کنیم
[B][M1]جامی بیا و دفتر خود باز کن چو گل
[M2]تا گفت و گوی مجلسیان مختصر کنیم
[B][M1]بگرفت طبع باده پرستان ز نقل خشک
[M2]از دفتر تو نقل غزلهای تر کنیم
[A]
[B][M1]هر دم از کوی تو خواهم من شیدا بروم
[M2]جان سپارم به سگانت تن تنها بروم
[B][M1]می شوم باز پشیمان که نه مقدور من است
[M2]که به جایی که تو باشی من ازانجا بروم
[B][M1]گرگشایند در روضه رضوان حاشا
[M2]که ازین در به تمنای تماشا بروم
[B][M1]طوطیم بی سخنت زین قفس تنگ بجان
[M2]بگشا لب که به شکر تو شکرخا بروم
[B][M1]با تو بیماری خود را چه دهم شرح که هست
[M2]هر دو پیش تو یکی گر بزیم یا بروم
[B][M1]عشق من با تو قدیمیست نیم چون دگران
[M2]کایم امروز به کوی تو و فردا بروم
[B][M1]چند گویی که برو جامی ازین دربگشا
[M2]عقده زلف ز پای دل من تا بروم
[A]
[B][M1]برون خرام که تا در ره تو خاک شوم
[M2]روا مدار کزین آرزو هلاک شوم
[B][M1]جدا ز خاک درت گر فتم درآب حیات
[M2]چو ماهیان جگر تشنه در طپاک شوم
[B][M1]به دور چشم تو با دلق زهد نزدیک است
[M2]که رند دردکش و مست جامه چاک شوم
[B][M1]گدای آن سر کویم ولی ز جور رقیب
[M2]درآن نشیمن دولت به ترس و باک شوم
[B][M1]چو می خوری به سرم ریز چند کاسه درد
[M2]که از کدورت تقوا و توبه پاک شوم
[B][M1]خوشی به وصل حریفان ازان چه باک تو را
[M2]که از فراق تو غمگین و دردناک شوم
[B][M1]همای اوج بلندم نه خوش بود جامی
[M2]که پست خاک نشینان این مغاک شوم
[A]
[B][M1]کردی ز راندگان در خود شماره ام
[M2]در کوی تو نه سگ نه گدایم چه کاره ام
[B][M1]روزی نشد ز سیر سرشکم لقای تو
[M2]خالیست از فروغ سعادت ستاره ام
[B][M1]گر در میان بزم خودم جا نمی دهی
[M2]بگذار چون نظارگیان برکناره ام
[B][M1]کشتن چه احتیاج چو خواهی هلاک من
[M2]تاراج جان بس است ز تو یک نظاره ام
[B][M1]باید بر آرزوی منت حجتی درست
[M2]بین جیب چاک چاک و دل پاره پاره ام
[B][M1]می گفت شب عروس سپهرم که جامیا
[M2]زیور ز در نظم تو یابد هماره ام
[B][M1]گر بگسلند عقد ثریا مرا ز گوش
[M2]درهای شاهوار تو بس گوشواره ام
[A]
[B][M1]خوش آنکه آینه سان رو به روی آن پسر افتم
[M2]فروغ حسن ازل بینم و به سجده درافتم
[B][M1]کند جمال رخش جلوه ای ز عالم صورت
[M2]که از مشاهده آن به عالم دگر افتم
[B][M1]طریق عشق سپردم ازان مخاطره غافل
[M2]که از دیار سلامت به خطه خطر افتم
[B][M1]فتند اهل نظر چون به پایش از پس دیری
[M2]شوم چو اشک دوان تا ز جمله زودتر افتم
[B][M1]چو زان مه سفری خانه ام تهی بود آن به
[M2]که من ز راحت خانه به محنت سفر افتم
[B][M1]خبر رسید که باشد سری به بی خبرانش
[M2]ز ذوق این خبر خوش سزد که بی خبر افتم
[B][M1]چو نگذرد به سر من بر آن سرم که چو جامی
[M2]به هر طرف که گذار افکند به رهگذر افتم
[A]
[B][M1]از نهانخانه وصل تو جدا افتادم
[M2]بین کجا بودم ازین پیش و کجا افتادم
[B][M1]جانم از سطوت بی چونی تو بی چون بود
[M2]دور ماندم ز تو در چون و چرا افتادم
[B][M1]اصل هر نغمه که باشد نفس رحمت توست
[M2]من ازان نغمه اصلی چو صدا افتادم
[B][M1]داشتم با تو فراغت ز بلی و ز بلا
[M2]یک بلی گفتم ودر دام بلا افتادم
[B][M1]بودم از هستی خود تیره دل و تشنه جگر
[M2]روی تو دیدم و در بحر صفا افتادم
[B][M1]نیست جایی ز تو خالی به تمنای تو بود
[M2]که درین هاویه حرص و هوا افتادم
[B][M1]جامی از جام می عشق توام ای ساقی
[M2]دست من گیر به جامی که ز پا افتادم
[A]
[B][M1]گر ز بار غم هجر تو به تنگ است دلم
[M2]چه کنم قطره خون است نه سنگ است دلم
[B][M1]جذب عشق تو نهنگ دو جهان آشام است
[M2]گام همت زده در کام نهنگ است دلم
[B][M1]گر تو را آرزوی دیدن دیدار خود است
[M2]کرده آیینه خود پاک ز زنگ است دلم
[B][M1]تا چرا پیش خدنگ تو شود سینه سپر
[M2]روزگاریست که با سینه به جنگ است دلم
[B][M1]محتسب گو بشکن چنگ که سررشته عشق
[M2]از سر زلف تو آورده به چنگ است دلم
[B][M1]بس که بر دل زدیم تیر پی مرغ غمت
[M2]قفسی ساخته از چوب خدنگ است دلم
[B][M1]جامی از خم فنا باده یکرنگی خواه
[M2]که گرفته ز حریفان دورنگ است دلم
[A]
[B][M1]ای روشن از فروغ رخت خانه دلم
[M2]نقد غم تو گنج به ویرانه دلم
[B][M1]از غم مرا چه بیم چو هست از حریم وصل
[M2]صد روزن امید به غمخانه دلم
[B][M1]پیش از اساس گنبد فیروزه سپهر
[M2]عشقت کشید رخت به کاشانه دلم
[B][M1]مشعل فروز بزم خسان است روی تو
[M2]زین آتش است سوخته پروانه دلم
[B][M1]فردا که نم رسد به گلم ز ابر نوبهار
[M2]روید گیاه مهر تو از دانه دلم
[B][M1]هر دم ز شوق لعل توام دیده ساغریست
[M2]پر کرده از ترشح پیمانه دلم
[B][M1]اجزای نظم و نثر که جامی نوشته است
[M2]جزوی حکایتیست ز افسانه دلم
[A]
[B][M1]من بسی خوبان عالم دیده ام
[M2]چون تو در عالم کسی کم دیده ام
[B][M1]چشم من بی نم مبادا گر گهی
[M2]چشم خود را بی تو بی نم دیده ام
[B][M1]چون سر زلف تو پشت من خم است
[M2]تا سر زلف تو پر خم دیده ام
[B][M1]بر دل غمدیده زخمت رحمت است
[M2]رحمتی کن بر دل غمدیده ام
[B][M1]راحتی کز زخم تو بینم کجا
[M2]هرگز آن راحت ز مرهم دیده ام
[B][M1]هر چه لیلی داشت داری وز غمش
[M2]آنچه مجنون دید من هم دیده ام
[B][M1]سوخته محرومی جامی دلم
[M2]هرکه را پیش تو محرم دیده ام
[A]
[B][M1]روز مردن کز وصال دوستان دل برکنم
[M2]از همه آسان ولیکن از تو مشکل برکنم
[B][M1]در مقابل چون زنی خرگه چو مه حاشا که من
[M2]خیمه بر عزم جدایی از مقابل برکنم
[B][M1]کی سزد در راه رخشت سجده محرابیان
[M2]کاش بتوانم که شکل نعلش از گل برکنم
[B][M1]گر به گوشم کم رسد از هودجت بانگ درای
[M2]زنگ مهر و ماه ازین فیروزه محمل برکنم
[B][M1]در نیاید سر به هر طوقی سگ کوی تو را
[M2]دست گو کز گردن گردون حمایل بر کنم
[B][M1]با توغیری را چه حد محفل افروزی بود
[M2]خواهم از غیرت که سر از شمع محفل برکنم
[B][M1]گفتیم جامی ز من خود را خلاصی ده به صبر
[M2]درچه بندم دل کزین شکل و شمایل برکنم
[A]
[B][M1]گوهر نایابی و من بهر تو جان می کنم
[M2]کان تو جان است و چون جان می کنم کان می کنم
[B][M1]بر لب تو دست سودم دی نه دندان وین زمان
[M2]می کنم زان یاد و دست خود به دندان می کنم
[B][M1]در دل عشاق پیکان تو گم شد وین همه
[M2]سینه خود را به ناخن بهر پیکان می کنم
[B][M1]بی تو ویران به جهان گر زانکه دستم می دهد
[M2]خشت مهر و ماه ازین فیروزه ایوان می کنم
[B][M1]می خورم بر دل خدنگت جان غمگین می دهم
[M2]شاخ دولت می نشانم بیخ حرمان می کنم
[B][M1]می کنم آماده کحل دیده و عطر کفن
[M2]از درت خاکی که شب پنهان ز دربان می کنم
[B][M1]گو اجل جیبم بدر پیوند عمر من بس است
[M2]رشته پیراهنت کز طرف دامان می کنم
[B][M1]اره بر سر بوده ام عمری که اکنون گاه گاه
[M2]شانه سان تاری ازان زلف پریشان می کنم
[B][M1]می کنم یک یک ورق دیوان جامی را شمار
[M2]هرچه می بینم نه در وصفت ز دیوان می کنم
[A]
[B][M1]چو نیست بخت که شب روی روشنت نگرم
[M2]فروغ شمع فتاده به روزنت نگرم
[B][M1]پس از وفات به خاکم خرام بهر خدای
[M2]که گرد خویش نشسته به دامنت نگرم
[B][M1]پر از دعاست چو طومار دست من عمریست
[M2]درین هوس که حمایل به گردنت نگرم
[B][M1]چو گل نقاب گشایی چو دیگران بینند
[M2]چو غنچه روی ببندی اگر منت نگرم
[B][M1]چو خوشه پر شودم هر مژه ز دانه اشک
[M2]چو بر کنار مه از مشک خرمنت نگرم
[B][M1]شود لباس بقا تنگ بر من از غیرت
[M2]چو کرده بند قبا چست بر تنت نگرم
[B][M1]شوی به فن غزل شهره جهان جامی
[M2]چنین که مست غزالان پرفنت نگرم
[A]
[B][M1]عجب دردیست در جانم که درمانش نمی دانم
[M2]زآغازش نیم آگاه و پایانش نمی دانم
[B][M1]چو چوگان بازد آن مه جز سر مردان دین آنجا
[M2]نشاید کو کسی را مرد میدانش نمی دانم
[B][M1]گذشت آن سرو گلرخ دامن افشان بر چمن روزی
[M2]عبیر جیب گل جز گرد دامانش نمی دانم
[B][M1]صفای تن دهد راز دلش بیرون قبا آمد
[M2]حجاب من که در دل راز پنهانش نمی دانم
[B][M1]چو خواهد لب گزد خواهم نهم جان زیر دندانش
[M2]که از بس لطف تاب زخم دندانش نمی دانم
[B][M1]نخواهم فسحت باغ و مسلسل آبها در وی
[M2]که بی دیدار او جز بند و زندانش نمی دانم
[B][M1]مسلمانی بود بهر بتان دین باختن جامی
[M2]ازین دین هرکه برگردد مسلمانش نمی دانم
[A]
[B][M1]شب خیالت چو شود پردگی منظر چشم
[M2]تا سحر از مژه مسمار زنم بر در چشم
[B][M1]چشمم از لعل تو شد حقه گوهر بخرام
[M2]تا به پای تو کشم حقه پرگوهر چشم
[B][M1]برقع زلف برانداز که بس تاریک است
[M2]بی مه طلعت تو منزل پر اختر چشم
[B][M1]گر خیال رخ تو شمع ندارد در پیش
[M2]به شبستان خیالت که شود رهبر چشم
[B][M1]دمبدم دل ز درون چشمه خون بگشاید
[M2]تا بشوید رقم غیر تو از دفتر چشم
[B][M1]بعد دیدار تو چون آتش شوقم سوزد
[M2]خیزدم صد علم نور ز خاکستر چشم
[B][M1]چشم من جمله دهان شد که خورد خاک درت
[M2]نیست جز خاک درت قوت دگر درخور چشم
[B][M1]مژه گر خشک وگر تر به رهت جاروبیست
[M2]می کشم زیر قدمهای تو خشک وتر چشم
[B][M1]جامی امشب که خیال لب او مهمان است
[M2]پر می لعل کن از شیشه دل ساغر چشم
[A]
[B][M1]ندارم صبر کز روی تو چشم خون فشان بندم
[M2]وگر ازمن بپوشی روی از نامت زبان بندم
[B][M1]گرفتارم به بند عشق تو از من مشو رنجه
[M2]پی روپوش اگر خود را گهی براین و آن بندم
[B][M1]بلای هجر تا ناید فرو بر من کنم هر شب
[M2]ز پیچان دود دل زنجیر و در بر آسمان بندم
[B][M1]نهم زلفت به کف گفتی پی دفع فراموشی
[M2]برانگشتت بیا تا از رگ جان ریسمان بندم
[B][M1]عذارت گل ولی پست است گلبن با قدت آن به
[M2]کش از گلبن بچینم بر سر سرو روان بندم
[B][M1]گه قتلم کمانت را گسست از زور بازو زه
[M2]بیا کز رشته عمر خودت زه بر کمان بندم
[B][M1]مگو جامی صبوری پیشه کن کافتد به من آتش
[M2]اگر یک لحظه چشم از گریه و لب از فغان بندم
[A]
[B][M1]مرا کی باشد آن یارا که چشم از یار بربندم
[M2]به قول پند گویان دیده از دیدار بربندم
[B][M1]برفت از دست من سررشته تسبیح کو تاری
[M2]ز زلف تار تار یار تا زنار بربندم
[B][M1]نیارم شرح غمهای دل از پهلو برون دادن
[M2]اگر پهلوی هم صد نی چو موسیقار بربندم
[B][M1]چو دستم کوته است از دامن آن گل چه حاصل زان
[M2]اگر صددسته گل بر یادش از گلزار بربندم
[B][M1]ز هجران سینه ام بشکافت کو پیکانی از تیرش
[M2]کزان مرهم شکاف سینه افگار بربندم
[B][M1]نفس برنایدم بی ناله زار از درون هرگز
[M2]بمیرم گر دهان از ناله های زار بربندم
[B][M1]مرا شد نکته باریک از خیال آن میان جامی
[M2]مغنی کو که بر عود سخن این تار بربندم
[A]
[B][M1]چو ماه من سفری شد وطن نمی خواهم
[M2]وطن چه چیز بود زیستن نمی خواهم
[B][M1]حجاب جان من آمد بدن ز صحبت او
[M2]مرا بس است همین جان بدن نمی خواهم
[B][M1]ز خواهش دل خود دادمش خبر گفتا
[M2]چه سود خواستن تو چو من نمی خواهم
[B][M1]نماند در سر من جز هوای آن سر کوی
[M2]طواف گلشن و گشت چمن نمی خواهم
[B][M1]چنان برآن تن نازک همی برم غیرت
[M2]که دیدنش به ته پیرهن نمی خواهم
[B][M1]ز بس بود کف پایش لطیف گاه خرام
[M2]رسیدنش به گل و نسترن نمی خواهم
[B][M1]ببند لب ز غزل جامیا که سر غمش
[M2]ترانه گشته به هر انجمن نمی خواهم
[A]
[B][M1]شب نیست که از شوق رخت زار نمیرم
[M2]صد ره نشوم زنده و صد بار نمیرم
[B][M1]هر دم نتوان روی تو دید اینقدرم بس
[M2]کز محنت محرومی دیدار نمیرم
[B][M1]در غمکده بی کسی ام خفته به خواری
[M2]این سو قدمی نه که چنین خوار نمیرم
[B][M1]بخشم به سگت عمر که از شرط وفا نیست
[M2]گر در ره یاران وفادار نمیرم
[B][M1]بگشای به رویم در راحت به نگاهی
[M2]تا رنجه ز غم روی به دیوار نمیرم
[B][M1]نزدیک به خویشم بکش از غمزه که باری
[M2]دور از تو به کام دل اغیار نمیرم
[B][M1]جامی نه ز بیکاری عشق است غم من
[M2]زانست غم من که درین کار نمیرم
[A]
[B][M1]آن عید جان کجاست که قربان او شویم
[M2]دریک نظاره کشته جولان او شویم
[B][M1]جولانگهش کدام زمین است کز مژه
[M2]خاشاک روب عرصه میدان او شویم
[B][M1]ما را تمتعی نبود از جمال او
[M2]از بس که در مشاهده حیران او شویم
[B][M1]هر تشنه لب ز چاه کند جست و جوی آب
[M2]ما تشنه لب ز چاه زنخدان او شویم
[B][M1]بگشای برقع از رخش ای باد نوبهار
[M2]تا عندلیب تازه گلستان او شویم
[B][M1]پیچید به پرده های فلک دود آه ما
[M2]چون شعله زن ز آتش هجران او شویم
[B][M1]با عاشقان بی سر و سامان خوش است یار
[M2]جامی بیا که بی سر و سامان او شویم
[A]
[B][M1]عقل می گفت که چند است صفات تو و چون
[M2]عشق زد بانگ که « سبحانک عما یصفون »
[B][M1]شیوه عشق بود کشف حقایق کردن
[M2]عقل از عهده این کار نیاید بیرون
[B][M1]قول کن امر تو را تعمیه و روپوش است
[M2]ور نه پیرایه صنع تو نه کاف است نه نون
[B][M1]خود به هر شکل که خواهی بدر آیی وانگه
[M2]به جهان درفکنی دبدبه «کن فیکون »
[B][M1]همه از عشق تو مستند چه نزدیک چه دور
[M2]همه در راه تو پستند چه عالی و چه دون
[B][M1]جگرم خون شد و جمعیت دل دست نداد
[M2]جای آنست که از دیده فروریزم خون
[B][M1]غنچه سان راز دل خویش نهان دارم لیک
[M2]اشک چون لاله نشان می دهد از داغ درون
[B][M1]کی شود بادیه دوری و مهجوری طی
[M2]تا که مجنون نشود لیلی و لیلی مجنون
[B][M1]جامی از عشق سخن گوی که در مشرب ما
[M2]هرچه جز قصه عشق است فسانه ست و فسون
[A]
[B][M1]نیست جز رشته جان آن لب باریک و دهان
[M2]به شکر خنده گشاید گره از رشته جان
[B][M1]دل همی جست نشانی زمیان تو ولی
[M2]جز کمر زان طلبش هیچ نیامد به میان
[B][M1]بهره از میم که ماند به دهانت لب راست
[M2]سر برآورده به لب لیسی ازانست زبان
[B][M1]چون زنی غمزه در ابرو مفکن چین که دریغ
[M2]تیر چون رفت دگر باز نیاید به کمان
[B][M1]ز استخوانهای سفید است سرکوی توپر
[M2]پیش تیر تو ز عشاق همین ماند نشان
[B][M1]نیست از کوی توام دور سر مهر و سپهر
[M2]بی سفال سگ تو سیرم ازین کاسه و خوان
[B][M1]پرتو لعل لبت از دل جامی پیداست
[M2]باده در شیشه صافی نتوان داشت نهان
[A]
[B][M1]جان شیرین است گفتم آن دولب گفت آن دهان
[M2]در میان جان شیرین سر ما باید نهان
[B][M1]کی لطیفان را بود تاب درشتی این همه
[M2]از دهان بیرون میاور سوی لب هر دم زبان
[B][M1]تو مرا جانی و تا گرد میان بستی کمر
[M2]با تو دارم چون کمر ای نازنین جان در میان
[B][M1]چون رفیقان را نهی خوان با رقیبانم گذار
[M2]با تن لاغر که بس باشد سگان را استخوان
[B][M1]شد تنم بر آستانت خاک و بی سامان سرم
[M2]چون سری باشد جدا از تن جدا زین آستان
[B][M1]هرکست گوید زهی زو چین در ابرو افکنی
[M2]در نمی آرد به زه ابروی تو سر چون کمان
[B][M1]حرز تو از چشم بد جامیست از بهر خدای
[M2]چون گشایی پرده از عارض نخست او را بخوان
[A]
[B][M1]رفتی و دیده ام به وداع تو خون فشان
[M2]جان و دل از قفای تو در خاک و خون کشان
[B][M1]ای چشمه حیات ز شوق تو سوختم
[M2]بازآ روان و آتش شوقم فرونشان
[B][M1]دل بسته هوس چه زنم لاف عشق تو
[M2]کار مهوسان نبود مهر مهوشان
[B][M1]عاشق کجا به باده برد لب چنین که هست
[M2]از ساغر خیال لبت مست و سرخوشان
[B][M1]سیراب اگر نمی کنیم از زلال وصل
[M2]باری ز جام لعل خودم جرعه ای چشان
[B][M1]تیر تو را کسان ز دل و جان نشان دهند
[M2]ندهد کس از بتان دگری را چنین نشان
[B][M1]جامی چو یار تنگ قبا زد رهت بگیر
[M2]دامان او و بر دو جهان آستین فشان
[A]
[B][M1]ای رخ تو جنت اهل یقین
[M2]لعل تو سرچشمه ماء معین
[B][M1]پرده زلفت ز رخ افتاد دور
[M2]«ازلفت الجنة للمتقین »
[B][M1]متقی آنست که دامان دل
[M2]شست ز آلودگی کبر و کین
[B][M1]صیقلی عشق ز جانش زدود
[M2]زنگ تصاریف شهور و سنین
[B][M1]رخت به منزلگه اطلاق برد
[M2]رست ز قید خرد و عقل و دین
[B][M1]جسم تو جامی ز عجم مستمد
[M2]آمد و جانت ز عرب مستعین
[B][M1]جسم بهل جان شو و اسرار عشق
[M2]قل بلسان عربی مبین
[A]
[B][M1]خوانی کشیده عشق سزاوار آفرین
[M2]بسم الله ای حریف گدا خوی ده نشین
[B][M1]از فیض خاص و عام عجب خرمنی نهاد
[M2]کاعیان کاینات ازانند خوشه چین
[B][M1]اورا سزد سپاس که هستند جاودان
[M2]هم اولین غریق نوالش هم آخرین
[B][M1]پیرایه توان همه اوست روز کسب
[M2]سرمایه جزای همه اوست یوم دین
[B][M1]هم فیض اوست در همه آفاق مستفیض
[M2]هم نور اوست در همه ذرات مستبین
[B][M1]تعبیر ازو به صیغه غایب چرا کنم
[M2]زینسان که شد مشاهد او دیده یقین
[B][M1]ای آنکه جز وجود تو مشهود مرد نیست
[M2]آنجا که هست دیده توحید تیزبین
[B][M1]در عشق تو فنا شدن «ایاک نعبد» است
[M2]بعد از فنا بقا به تو «ایاک نستعین »
[B][M1]چون هادی صراط تویی «اهدنا الصراط »
[M2]یعنی به سوی خود بنما راه راستین
[B][M1]فرق فقط نتیجه قهری بود عظیم
[M2]جمع فحسب حکم ضلالی بود مبین
[B][M1]ما را به جمع تفرقه و جمع ره نمای
[M2]محجوب ازین به آن نه و محروم ازان به این
[B][M1]آمین بگوی جامی و فانی شو اندر آن
[M2]گر خواهی این دعا به اجابت شود قرین
[A]
[B][M1]ساقی برآمد ابر بهاران
[M2]شد سبزه و گل خرم ز باران
[B][M1]ژاله گهر ریخت در جام لاله
[M2]لاله علم زد بر کوهساران
[B][M1]نرگس گشاده چشمی پر اختر
[M2]شب تا سحر چون شب زنده داران
[B][M1]صحرا گرفتند خلوت نشینان
[M2]پیمان شکستند پرهیزگاران
[B][M1]خوش آنکه گیرد چون لاله ساغر
[M2]بر روی سبزه با گلعذاران
[B][M1]کرده بنفشه بر فوت فرصت
[M2]دراعه نیلی چون سوگواران
[B][M1]جامی خمش کن کان تازه گل را
[M2]همچو تو بلبل باشد هزاران
[A]
[B][M1]ای در غمت انگشت نما سبحه شماران
[M2]زابروی کجت همچو کمان خم چله داران
[B][M1]ساکن نشد از آب مژه آتش آهم
[M2]ننشست فرو شعله برق از نم باران
[B][M1]از دولت پابوس تو چون سر نفرازم
[M2]کین دست نداده ست یکی را ز هزاران
[B][M1]شیرینی عرفان نبود روترشان را
[M2]حلوا چه کند کس طلب از غوره فشاران
[B][M1]از خیل سگان تو بریدن نتوانم
[M2]کاری نبود صعبتر از فرقت یاران
[B][M1]تیر تو که از سینه افگار من آمد
[M2]می آید ازو مرهمی سینه فگاران
[B][M1]زد خنده لبت از دم جان پرور جامی
[M2]چون غنچه به باغ از نفس باد بهاران
[A]
[B][M1]عنایتی نکند یار نازنین با من
[M2]خوش است با همه خونین دلان همین با من
[B][M1]گشاده روست به هر کس به سان گل لیکن
[M2]گره چو غنچه فکنده ست در جبین با من
[B][M1]چو آفتاب نگنجد درین سراچه کجا
[M2]شود به کلبه تاریک همنشین با من
[B][M1]بدو تقرب من اینقدر بس است که هست
[M2]به زیر نه فلک و روی یک زمین با من
[B][M1]مرا تبسم آن لب بکشت طالع بین
[M2]که داد خاصیت زهر انگبین با من
[B][M1]ز شمع و مشعله باشد فراغتم شب هجر
[M2]بس اینکه همنفس است آه آتشین با من
[B][M1]مگو که تنگ بود راه عاشقی جامی
[M2]جریده می روم اینک نه دل نه دین با من
[A]
[B][M1]بیا جانا که تنگ آمد ز هجرانت جهان برمن
[M2]به پایت تا کشم جان را گذر دامن کشان برمن
[B][M1]دلی دارم من از مهر تو پر وز دیگران خالی
[M2]چه باشی مهربان بر دیگران نامهربان برمن
[B][M1]چه باک ار کوههای غم نهادی بهر من برهم
[M2]که منتهاست از تو از زمین تا آسمان برمن
[B][M1]چو از خونم شود گل آستانت در زمین غلطم
[M2]که گردد خلعت رحمت گل آن آستان برمن
[B][M1]فتد بر رشته جانم گره از لعل خاموشت
[M2]معاذالله ازان روزی که نگشایی زبان برمن
[B][M1]تنم سر تا قدم پر شد ز پیکانهای تو زانسان
[M2]که همچون کوه آهن کارگر ناید سنان برمن
[B][M1]سبکبارم مخواه از کوه اندوه بتان جامی
[M2]که می آید خیال این سبکباری گران بر من
[A]
[B][M1]دارند جمع ما را خوبان مو پریشان
[M2]خوش باد وقت ایشان چون وقت ما از ایشان
[B][M1]جمعیت دل آید از زلفشان به معنی
[M2]گرچه ز روی صورت باشد بسی پریشان
[B][M1]نی دل دریغ دارم زیشان نه جان شیرین
[M2]دل می دهم بدیشان جان می کنم فدیشان
[B][M1]بر دشمنان چو مرهم با دوستان چو نیشند
[M2]نیشیست سخت ازین غم بر ریش سینه زیشان
[B][M1]ما را ز عشق ایشان دانی که چیست حاصل
[M2]آزادگی ز یاران بیگانگی ز خویشان
[B][M1]باشد ز گریه شب هر صبح خانه ما
[M2]از پیش آستان خون بگرفته تا به پیشان
[B][M1]دانی کدام قومند اهل وصول جامی
[M2]در عشق سخت کوشان در زهد سست کیشان
[A]
[B][M1]ای از تو به خون دل رنگین چو گلم دامان
[M2]برد از دل من داغت سودای گل اندامان
[B][M1]رویت ز نظر پنهان وز وصف جمالت پر
[M2]هم زاویه خاصان هم انجمن عامان
[B][M1]نوشند می گلگون ریزند ز مژگان خون
[M2]دور از لبت این باشد عیش قدح آشامان
[B][M1]خودکامه دلی دارم خون از دل خودکامی
[M2]آه از دل خودکامه داد از دل خودکامان
[B][M1]بر سر پی سامانم ای خواجه مزن طعنه
[M2]عاشق که گذشت از سر فارغ بود از سامان
[B][M1]صدبار اگر زاهد از خشکی خود سوزد
[M2]بی داغ غمت باشد از دایره خامان
[B][M1]در طوق نکونامی ذوقی نبود جامی
[M2]آن به که برآری سر از حلقه بدنامان
[A]
[B][M1]گر یار ما را پروای یاران
[M2]زین گونه باشد ای وای یاران
[B][M1]آن غیرت حور از در درآمد
[M2]شد رشک جنت مأوای یاران
[B][M1]جز اشک سیم و وجه زر از وی
[M2]سودی ندارد سودای یاران
[B][M1]گر خود نخواندی هرگز نبودی
[M2]رفتن بدان کو یارای یاران
[B][M1]آن فتنه هرجا بنموده بالا
[M2]بالا گرفته غوغای یاران
[B][M1]بیگانه برمن آرد ترحم
[M2]از بس که گشتم رسوای یاران
[B][M1]جامی ندارد در سر هوایی
[M2]جز سر نهادن در پای یاران
[A]
[B][M1]درین راهم گشادی نیست چندان
[M2]که منزل دور و زادی نیست چندان
[B][M1]ز هر سو رهزنانند ایستاده
[M2]مجال ایستادی نیست چندان
[B][M1]شب اندوه هجران دیدگان را
[M2]امید بامدادی نیست چندان
[B][M1]بکن با نامردان هرچه خواهی
[M2]که اینان را مرادی نیست چندان
[B][M1]به تیغ افتراق از جان بریدیم
[M2]چو با مات اتحادی نیست چندان
[B][M1]به زهد خویش مغرور است زاهد
[M2]به عشقش اعتقادی نیست چندان
[B][M1]صلاح کار جز معشوق و می نیست
[M2]درین دعوی فسادی نیست هجران
[B][M1]به تیغ عشق جامی کشته شو زود
[M2]که بر عمر اعتقادی نیست چندان
[A]
[B][M1]امشب افتاده ست شوری در میان عاشقان
[M2]گویی آن کان نمک شد میهمان عاشقان
[B][M1]با خیال خط سبزش خوان عشق آراسته ست
[M2]هرگز این سبزی مبادا کم ز خوان عاشقان
[B][M1]عاشقان رفتند و می آید پی گمگشتگان
[M2]همچنان بانگ درای از کاروان عاشقان
[B][M1]عشق می ورزی زمین و آسمان طی کن که هست
[M2]از زمین و آسمان بیرون جهان عاشقان
[B][M1]محرم اسرار عشقت نیست گوش هرکسی
[M2]مهر نه از خاتم لب بر دهان عاشقان
[B][M1]لاله زاشک سرخ بینی غنچه از دلهای تنگ
[M2]گر کنی روزی گذر بربوستان عاشقان
[B][M1]نیست از پشت خم و آه منت باک ای جوان
[M2]برحذر می باش از تیر و کمان عاشقان
[B][M1]خانه خود را نبینم از تو روشن جز گهی
[M2]کز دو رخ آتش زنی در خان و مان عاشقان
[B][M1]دلبران بر عاشقان از عاشقان عاشقترند
[M2]جامی امروز و شما ای عاشقان عاشقان
[A]
[B][M1]گنج خوشی است کنج خرابات عاشقان
[M2]خوش دار خویش را به ملاقات عاشقان
[B][M1]بشنو به آب دیده جام و نیاز چنگ
[M2]در پای خم باده مناجات عاشقان
[B][M1]می باش تیزهوش که در کسوت مجاز
[M2]کشف حقیقت است مقالات عاشقان
[B][M1]در میکده روند و سر از کعبه برزنند
[M2]بنگر که تا کجاست کرامات عاشقان
[B][M1]شاهان به فر دولت شاهی مباهیند
[M2]باشد به ذل فقر مباهات عاشقان
[B][M1]برجای هر نظر ز مژه خون شان چکاند
[M2]زین گونه کرد یار مکافات عاشقان
[B][M1]رند و مقامرند و نظرباز و می پرست
[M2]اینست شرح جمله کمالات عاشقان
[B][M1]عکس جمال حوروشان حقایق است
[M2]غافل مشو ز سر خیالات عاشقان
[B][M1]جامی برآستانه خدمت مقام گیر
[M2]کار تو نیست سیر مقامات عاشقان
[A]
[B][M1]زآب چشم کوهکن کان لاله گون آمد برون
[M2]لاله ها از سنگلاخ بیستون آمد برون
[B][M1]چون گذشت از دل خدنگت ریختم از دیده خون
[M2]مرهم افتاد از جراحت دور خون آمد برون
[B][M1]از برون آمد درون صد جرعه عشرت ولی
[M2]بی لبت شد اشک حسرت وز درون آمد برون
[B][M1]بیش ازین زلف مسلسل را منه بر طرف روی
[M2]کز خردمندان همه صیت جنون آمد برون
[B][M1]صد فسونگر را زبان ز افسون جادویی ببست
[M2]هر فسونت کز دولعل پرفسون آمد برون
[B][M1]پارسا در صومعه از لعل تو رمزی شنید
[M2]سوی میخانه نمی داند که چون آمد برون
[B][M1]چون به میدان غمت جامی نهاد اول قدم
[M2]از جلادت زد نفس لیکن زبون آمد برون
[A]
[B][M1]مگو چو لب بگشایی که خنده برشکر است این
[M2]نه خنده قفل گشادن ز حقه گهر است این
[B][M1]مده فریب که رست از رخم به باغ تو گلها
[M2]به خار هر مژه ام بسته پاره جگر است این
[B][M1]تنم چو موی شد و موی حلقه کاش درآری
[M2]مرا به گرد میانت که حلقه کمر است این
[B][M1]خوش آنکه چون ز سرم دردمند شد کف پایت
[M2]زدی به پای سرم را که روچه درد سر است این
[B][M1]چو در هوای تو رقصم هزار نشتر محنت
[M2]به زیر پای بکوبم که سبزه های تر است این
[B][M1]مرا نماند دگر تاب آنکه هرکه ببینم
[M2]به رهگذار تو گویند عاشق دگر است این
[B][M1]زنم نفیر چو آیی ز در برون و نگویی
[M2]نفیر جامی درمانده یا صریر دراست این
[A]
[B][M1]چون نهم سر در رهت یعنی که خاک پاست این
[M2]بگذری فارغ ز من آخر چه استغناست این
[B][M1]قد توست این یا بلایی بهر جان بیدلان
[M2]برزمین نازل شده از عالم بالاست این
[B][M1]راز عشقت را چه سان دارم درون جان نهان
[M2]چون ز روی زرد و اشک سرخ من پیداست این
[B][M1]دی خرامان می شدی وز هر طرف می گفت خلق
[M2]دلبری بس چابک و شوخی عجب رعناست این
[B][M1]از سگانت دور دوشم مهربانی دید و گفت
[M2]از رفیقان خود افتاده چرا تنهاست این
[B][M1]نیست هیچ از راستی به در طریق عاشقی
[M2]لیک با طبع کج اندیشان نیاید راست این
[B][M1]موج زن شد خاطر جامی ز گوهرهای راز
[M2]این غزل بشنو که یک گوهر ازان دریاست این
[A]
[B][M1]آن نازنین جوان را میل شکار جان بین
[M2]مشکین خدنگهایش بر عنبرین کمان بین
[B][M1]خط می زند به سبزی بر طرف عارض او
[M2]شاخی ز سنبل تر پیوند ارغوان بین
[B][M1]ای تن چو موی کرده در سرغیب دانی
[M2]بند قباش بگشا باریکی میان بین
[B][M1]ای نبض جوی عاشق پیش آر دست لطفی
[M2]در آستینش مشتی فرسوده استخوان بین
[B][M1]دانی چگونه گردد خط منتهی به نقطه
[M2]خط لبش چو دیدی آن نقطه دهان بین
[B][M1]تا قدر خود بداند گو پا برون نه از در
[M2]سرهای تاجداران بر خاک آستان بین
[B][M1]کاتب چو شعر جامی جدول کشد به سرخی
[M2]در دفترش ز هر سو سیلاب خون روان بین
[A]
[B][M1]بیا ای همچو گل رنگین تو را دامن به خون من
[M2]یکی چون لاله با داغ توبیرون و درون من
[B][M1]ستون خانه آهم سوخت بگذر ای لب شیرین
[M2]تماشا کردن فرهاد را بر بیستون من
[B][M1]نمی خواهم ز باده سرخرویی تا شد از لعلت
[M2]حساب سیل اشک سرخ جام لاله گون من
[B][M1]فراهم کی شود کارم ز عقل و صبر و دین زینسان
[M2]که سنگ انداخت در هنگامه ایشان جنون من
[B][M1]شدی طالع ز اوج حسن و از خود بی خودم کردی
[M2]بدین دولت نشد جز حسن طالع رهنمون من
[B][M1]چنان بگداختم بی تو که گر از سرکشم خرقه
[M2]توان راز درون را یک به یک خواند از برون من
[B][M1]چه حاصل گر فسون دوستی شد شعر من جامی
[M2]چو هرگز در پریرویان نمی گیرد فسون من
[A]
[B][M1]بیا بر آستان خود ببین روی نیاز من
[M2]بود کز یمن اقبالت قبول افتد نماز من
[B][M1]نخواهم چاره از کس گر چه صد بیچارگی دارم
[M2]چوتو بیچاره ام خواهی که گردد چاره ساز من
[B][M1]همی رفت از جهان محمود غزنین زیر لب گویان
[M2]که گر من مردم از غم جاودان بادا ایاز من
[B][M1]نمی گویم ز زلفت قصه جز شبها نهان با خود
[M2]ز خط دلکشت بر روی روز افتاد راز من
[B][M1]نباشد در درازی عمر کس چون عمر من زینسان
[M2]که هر تاری ز زلفت هست یک عمر دراز من
[B][M1]می آلوده پلاس میکده کردم لباس خود
[M2]همین بس بر کتف دراعه دولت طراز من
[B][M1]بود کلک من از بحر حقیقت مستمد جامی
[M2]منه گو معترض انگشت بر حرف مجاز من
[A]
[B][M1]نیست جز اقرار عشق حاصل گفتار من
[M2]چهره به خونین رقم حجت اقرار من
[B][M1]عشق تو زآغاز کار برد قرار دلم
[M2]تا به چه گیرد قرار عاقبت کار من
[B][M1]خانه من پست شد رخنه به جان درفتاد
[M2]ریخت درون سیل عشق از درو دیوار من
[B][M1]هر غم دشوار را روی درآسانی است
[M2]هیچ گه آسان نشد این غم دشوار من
[B][M1]داغ تو دارم به دل نقش بر او نام تو
[M2]این رقم دولت است سکه دینار من
[B][M1]چند سگانت کشند درد سر پاسبان
[M2]پاس شبت را بس است دیده بیدار من
[B][M1]بس که دهم جامیا درد و غم از دل برون
[M2]مجلس ماتم بود دفتر اشعار من
[A]
[B][M1]چین در جبین فکنده گذشتی به سوی من
[M2]زنجیر کرده ای در رحمت به روی من
[B][M1]از زخم ناخنم تن لاغر شد استخوان
[M2]باز آکه شد سفید ز هجر تو موی من
[B][M1]بود آرزوی خاطر من خط بر آن عذار
[M2]گردون برآب زد رقم آرزوی من
[B][M1]روزی که چرخ ز آب و گل من سبو کند
[M2]خواهد شکست سنگ جفایت سبوی من
[B][M1]هرگز نیافتم به تو ره گرچه در رهت
[M2]صد بار سوده شد قدم جست و جوی من
[B][M1]خو کرده ام به هر چه ز خوی تو می رسد
[M2]خوی تو هست جور وبر آن صبر خوی من
[B][M1]جامی شکست کلک کتابت چو ختم شد
[M2]بر وصف نو خطی ورق گفت و گوی من
[A]
[B][M1]بیا ای ساقی گلرخ می گلرنگ گردان کن
[M2]به روی گل گل از می مجلس ما را گلستان کن
[B][M1]نباشد مفلسان شب نشین را دسترس شمعی
[M2]سوی ویرانه ما آی و کار ماه تابان کن
[B][M1]به سختی می رود جان از تنم نادیده دیدارت
[M2]رخت بنمای و جان دادن بر این دلخسته آسان کن
[B][M1]دل من نامه درد است و عنوان چهره پرخون
[M2]اگر مضمون نمی خوانی نظر در نقش عنوان کن
[B][M1]ز خون کس به دستت رنگ و تیغت زنگ نپسندم
[M2]رقیبان را به شغل کشتن عشاق فرمان کن
[B][M1]هلاک جان ما خواهی کمان ابروانت را
[M2]ز مژگان تیر ساز و تیر را از غمزه پیکان کن
[B][M1]خراسان معدن عشق است و خوبی جامیا دل نه
[M2]به داغ عشق خوبان یا برو ترک خراسان کن
[A]
[B][M1]تا کی از جان خود جدا بودن
[M2]به ازین بودن است نابودن
[B][M1]یارو دادن به بیوفایی خط
[M2]من و سربر خط وفا بودن
[B][M1]کرده ام در صف سگانش جای
[M2]طاقتم نیست هیچ جا بودن
[B][M1]لب ز دشنام من نمی بندد
[M2]جرم من چیست در دعا بودن
[B][M1]شاهد و می نصیب دست رساست
[M2]نارساییست پارسا بودن
[B][M1]عشق با عافیت نیاید راست
[M2]عاشقی چیست مبتلا بودن
[B][M1]یار بیگانه پرور و جامی
[M2]نسزد با وی آشنا بودن
[A]
[B][M1]ای ز لعل لب تو خون دل من
[M2]هیچ دل خون مباد چون دل من
[B][M1]آتشم در درون فکندی و هست
[M2]اخگری زآتش درون دل من
[B][M1]سوخت از سوز دل تنم ای کاش
[M2]رود از تن چو جان برون دل من
[B][M1]خط سبزت فسون سحر دمید
[M2]رفت در خط ازان فسون دل من
[B][M1]همچو صیدی اسیر قید شده ست
[M2]در سر زلف تو زبون دل من
[B][M1]جنبش طره تو دیده ز باد
[M2]گشته بی صبر و بی سکون دل من
[B][M1]جامی آمد جنون عشق فنون
[M2]هست در عشق ذوفنون دل من
[A]
[B][M1]زنی بر دل ز مژگان زخم و داری ابروان پنهان
[M2]زهی شوخی که تیر اندازی و سازی کمان پنهان
[B][M1]تو مست خواب و من نظاره گر دزدیده در رویت
[M2]چو آن دزدی که گل چیند به باغ از باغبان پنهان
[B][M1]میان مردمان رسوا شدم از اشک خویش آری
[M2]نماند راز عاشق با دو چشم خون فشان پنهان
[B][M1]تنم از گریه غرق آب و دل پر شعله آتش
[M2]که دیده ست آب را زینگونه آتش در میان پنهان
[B][M1]به عشقت پیش دشمن داستان گشتم چه خوش بودی
[M2]اگر ماندی میان دوستان این داستان پنهان
[B][M1]چو گویم غنچه باغ لطافت آن دهان خواهم
[M2]نباشد این معما بر ضمیر نکته دان پنهان
[B][M1]نه خاک جامی است این بلکه در زیر زمین کرده
[M2]سگ کویت برای طعمه مشتی استخوان پنهان
[A]
[B][M1]مه ترکی زبان من نداند فارسی چندان
[M2]چو گویم بوسه ده مشکل نهد بر فارسی دندان
[B][M1]پریرم بود در دل شوق او چندان که می مردم
[M2]چو آمد دی دو چندان گشت و هست امروز صد چندان
[B][M1]ز غیرش دیده دربستم مکن گو جا به دل هر بت
[M2]که این شهریست از آمد شد بیگانه دربندان
[B][M1]چه حاصل گر شد از سندان دلهایش تنم حلقه
[M2]چو نگشاید دری بر روی من زین حلقه و سندان
[B][M1]نه یوسف داشت تنها محنت زندان که چون یوسف
[M2]به زندان رفت بی او بر زلیخا شد جهان زندان
[B][M1]من ابر نوبهارم او گل خندان عجب نبود
[M2]اگر باشم به باغ دهر من گریان و او خندان
[B][M1]بتان فرزند و جامی نیست جز یعقوب غمدیده
[M2]که مشعوف جمال یوسف است از جمله فرزندان
[A]
[B][M1]خواجه درمانده فرج است و گرفتار گلو
[M2]«فانکحوا» بیش نخوانده ست ز قرآن و «کلوا»
[B][M1]کمترک گوش کنند اهل هوا ز اهل صفا
[M2]آیت «کم ترکوا» وز همه شان کمترک او
[B][M1]تکیه بر عفو بود این همه گستاخی وی
[M2]آه اگر منتقمش وانگذارد به عفو
[B][M1]ای شده همچو کدو جمله شکم کفچه مکن
[M2]بهر پر کردن آن دست طمع سوی به سو
[B][M1]تا شود بزمگه شاه سراپرده عشق
[M2]خانه خویش بپرداز ازین کفچ و کدو
[B][M1]دست فکرت چه زنی دفع قضا رادر سر
[M2]مصلحت نیست که با سنگ کند جنگ سبو
[B][M1]تا نیابی به سر رشته وحدت جامی
[M2]دلق صد پاره کثرت نتوان کرد رفو
[A]
[B][M1]قسم به نون و قلم یعنی آن قد و ابرو
[M2]که جز به قبله روی تو نیست ما را رو
[B][M1]تو خود بگوی ز روی تو روی چون تابیم
[M2]چنین که پرتو روی تو تافت از هر سو
[B][M1]نشان ز قرب تو داده ست عندلیب به باغ
[M2]وگر نه فاخته را چیست نعره کوکو
[B][M1]چرا دگر پس زانو نشینم از غم هجر
[M2]چنین که با تو شدم همنشین و همزانو
[B][M1]سوال کرد فضولی که چونی ای مجنون
[M2]ز یار خویش جدا گفت این سخن کم گو
[B][M1]مرا ز درد جدایی چه غم که با لیلی
[M2]چنان شدم که ندانم که این منم یا او
[B][M1]مدار امید شفا گفتی از لبم جامی
[M2]حبیبی انت طبیبی فکیف لا ارجو
[A]
[B][M1]ساقیا خیز که چون داس زر آمد مه نو
[M2]عید ازان مزرع پرهیز و ورع کرد درو
[B][M1]روزه داران همه در آرزوی ماه نوند
[M2]ای خوش آن کس که به مهر کهن توست گرو
[B][M1]عمرها در پی وصل تو به سر پوییدیم
[M2]عمر بگذشت و به جایی نرسید این تک و دو
[B][M1]خاطر عاشق صادق ز غرضها پاک است
[M2]در حق او سخن اهل غرض را مشنو
[B][M1]آمدی بعد شبی کز پس سالی بروم
[M2]به خدا بر تو که دیر آمده ای زود مرو
[B][M1]پرتوی گر فتد از ماه رخت در شب تار
[M2]همه آفاق شود روشن ازان یک پرتو
[B][M1]مرد رسوا شود از عشق بتان می گویند
[M2]جامی و عشق بتان هرچه شود گو می شو
[A]
[B][M1]آن تندخو که آمد خون ریختن فن او
[M2]گر خون من نریزد خونم به گردن او
[B][M1]هر دم چرا نهد رو دامن به پشت پایش
[M2]چاک است جیب جانم از رشک دامن او
[B][M1]طاق رواق عیشم گردد چو گاه گاهی
[M2]بینم نشان به راهی از نعل توسن او
[B][M1]گر زان دو رخ گشاید برقع درون خانه
[M2]عکس مه و خور افتد بیرون ز روزن او
[B][M1]شبها چو دور ازان رخ بینم به ماه ترسم
[M2]کز برق آهم افتد آتش به خرمن او
[B][M1]هرچند تن چو مویی از درد توست عاشق
[M2]بی درد تو مبادا یک موی بر تن او
[B][M1]جامی تو را نبیند جز چشم روشن خود
[M2]بادا هزار رحمت بر چشم روشن او
[A]
[B][M1]تا نموده ست سر از طرف کله کاکل تو
[M2]روز بر کج کلهان کرده سیه کاکل تو
[B][M1]برسر موکب خورشید جبینان تو شهی
[M2]هندوی چتر گشا بر سر شه کاکل تو
[B][M1]رفت بر باد هوا رشته جمعیت ما
[M2]می ندارد سر این رشته نگه کاکل تو
[B][M1]دل به فکر ذقن توست دریغا که نشد
[M2]دستگیر دل افتاده به چه کاکل تو
[B][M1]تا سوی خویش کشد دل ز همه روی زمین
[M2]رسن آویخته از طارم مه کاکل تو
[B][M1]سرنتابند هنوز از ره تو مسکینان
[M2]باهمه سر که فکنده ست به ره کاکل تو
[B][M1]چون رهد جامی ازینسان که شود دام رهش
[M2]گه خط سبز تو گه زلف تو گه کاکل تو
[A]
[B][M1]خورشید و ماه را چه برابر کنم به تو
[M2]بنشین دمی که دیده منور کنم به تو
[B][M1]مشکین شمامه ایست زنخدان تو ز خط
[M2]پیش آی تا مشام معطر کنم به تو
[B][M1]بنگر میان خویش چه حاجت که من به موی
[M2]تشبیه ضعف این تن لاغر کنم به تو
[B][M1]با هیچ آفریده تو را نیست نسبتی
[M2]ترسم کزین عقیده دیگر کنم به تو
[B][M1]رویت بهشت و لعل تو کوثر بود چرا
[M2]ذکر بهشت و چشمه کوثر کنم به تو
[B][M1]چون می روی ز دیده به صورت مجال ده
[M2]کآیینه خیال مصور کنم به تو
[B][M1]تقریب ذکر جامی و تحریر حال اوست
[M2]چون وصف عاشقان سخنور کنم به تو
[A]
[B][M1]فصل بهار شد بگشا چشم انتباه
[M2]در خط سبزه و ورق لاله کن نگاه
[B][M1]بین خط سبز سبزه که هر تازه حرف ازان
[M2]چون بر کمال صنعت صانع بود گواه
[B][M1]لاله کش از میان الفی برزده ست سر
[M2]دارد برای نفی سوی شکل لا اله
[B][M1]خواهی که سر حشر شود منکشف تورا
[M2]عریان ز گل برآمده بین شاخ هر گیاه
[B][M1]درحال بی قراری عالم اگر تو را
[M2]هست اشتباه برلب جو کن قرارگاه
[B][M1]در آب جو تشابه امثال را ببین
[M2]زانجا قیاس گیر بقای جمال و جاه
[B][M1]جامی چو نیست نعت بقا جز خدای را
[M2]زین پس بجز فنای خود اندر خدا مخواه
[A]
[B][M1]ای ز سنبل خط تو برگل نقاب انداخته
[M2]زلف شبرنگت بر اوج مه طناب انداخته
[B][M1]جعدتر داری به رخ یا راقم خط لبت
[M2]شسته مشکین لیقه و بر آفتاب انداخته
[B][M1]از لبت دل در خیال آب حیوان تشنه ایست
[M2]برامید آب خود را در سراب انداخته
[B][M1]از لطافت روی تو خط می نماید زیر پوست
[M2]سبزه ترگوییا عکس اندر آب انداخته
[B][M1]طره پر خم که شد موی میانت را کمر
[M2]بر رگ جانم هزاران پیچ و تاب انداخته
[B][M1]دل که از غم سوخت از بویش من بیخود خوشم
[M2]همچو آن مستی که برآتش کباب انداخته
[B][M1]ای خوش آن شبها که جامی رخ به پایت سوده است
[M2]چون تو واقف گشته ای خود را به خواب انداخته
[A]
[B][M1]شاهد گل باز زنگاری نقاب انداخته
[M2]بلبل دلداده را در اضطراب انداخته
[B][M1]نرگس و لاله به روی سبزه پنداری به خواب
[M2]مستی افتاده ز کف جام شراب انداخته
[B][M1]چادر کافوری خود را شکوفه شست و شوی
[M2]کرده صبح و چاشتگه بر آفتاب انداخته
[B][M1]عکس گل در آب و گل بیرون همانا گلرخی
[M2]پیرهن کرده برون خود را درآب انداخته
[B][M1]تا به پای هر درختی خیمه عشرت زنی
[M2]بین که شاخ از سایه چون مشکین طناب انداخته
[B][M1]برسر جنگ است ابر اینک که درآب شمر
[M2]تیرباران برسر خود حباب انداخته
[B][M1]کلک جامی تا سر زلف سخن پیراسته ست
[M2]رشک آن در جعد سنبل پیچ و تاب انداخته
[A]
[B][M1]بر طرف ماه زلف تو آمد شب سیاه
[M2]اینست آن شبی که به است از هزار ماه
[B][M1]بی روی تو هزار مصیبت کشیده ایم
[M2]گر زانکه روی وا نکنی وا مصیبتاه
[B][M1]آن کس که راه بر من بی صبر و دین زده ست
[M2]سرویست خوشخرام و سواریست کج کلاه
[B][M1]هست این همه کنایت و روپوش بلکه زد
[M2]راه من آن که در دل و جانهاست کرده راه
[B][M1]آن شاه دلنواز که هرجا نموده روی
[M2]ذلت له الوجوه وخرت له الجباه
[B][M1]دل را به هر دو کون جز او نیست مقصدی
[M2]روحی فداء مقصد قلبی و مبتغاه
[B][M1]جامی مگو که غرق گناهم ز آب می
[M2]کین آب شست از دل من ظلمت گناه
[A]
[B][M1]من که از سوز دل غمزده گشتم همه آه
[M2]بین چو آهم به سر از دود دل این چتر سیاه
[B][M1]گریه گویند گناه است ز شوق رخ خوب
[M2]چند دور از تو بود دیده من غرق گناه
[B][M1]خاطر از مشغله خسته دلان رنجه مدار
[M2]پادشا را نبود چاره ز غوغای سپاه
[B][M1]کرده ام جای به سر خاک کف پای تو را
[M2]جای آن دارد اگر سرکشم از افسر جاه
[B][M1]سرو را زیب قبا کنی و بس فتنه که خاست
[M2]وای اگر بر سر آن برشکنی طرف کلاه
[B][M1]دل ما را کنی از لطف دو رخ بسته خویش
[M2]کس ندارد دل درویش بدین لطف نگاه
[B][M1]نیست کس محرم راز دهنش بر ذقنش
[M2]لب بنه جامی و این راز فروگوی به چاه
[A]
[B][M1]ابروی تو هرکه دید ای ماه
[M2]زد نعره که الهلال والله
[B][M1]از عرش گذشت دست همت
[M2]وز فرش حریم توست کوتاه
[B][M1]خواهم به هوای تو بتان را
[M2]کس نیست تورا چو من هواخواه
[B][M1]هیچ است دهانت لیکن از وی
[M2]افتاده بسی سخن در افواه
[B][M1]باما چه رود گهی که آیی
[M2]زآینده کسی نباشد آگاه
[B][M1]هرکس که نهاد در رهت روی
[M2]کی پشت نهد به مسند جاه
[B][M1]جامی که عزیزی جهان یافت
[M2]قد عز بذله لمولاء
[A]
[B][M1]با اشک خونین دور از تو ای ماه
[M2]«بثی و حزنی اشکوا الی الله »
[B][M1]رو در تو دارند از دین و دنیا
[M2]مردان دانا رندان آگاه
[B][M1]دامان وصلت نتوان گرفتن
[M2]دست از دو عالم ناکرده کوتاه
[B][M1]هرچند گیرم راه سلامت
[M2]لطف خرامت بر من زند راه
[B][M1]از سبزه خط بر عارض تو
[M2]کامم برآمد بر وجه دلخواه
[B][M1]تو می کشی تیر از سینه من
[M2]وز فرقت آن من می کشم آه
[B][M1]جان داد جامی لیکن چه تاوان
[M2]لو مات عبد فی حب مولاه
[A]
[B][M1]واعظ خر است و انجمن وعظ خرگله
[M2]گر خر رود به خرگله نتوان ز خر گله
[B][M1]از صوت طفل خرد تواجد کند بلی
[M2]راه سماع خر بود آواز زنگله
[B][M1]آسودگی مجوی ز واعظ که خلق را
[M2]جز درد سر نمی دهد از بانگ و مشغله
[B][M1]روشن نشد ز پرتو گفتار او ولی
[M2]کی کرم شبچراغ کند کار مشعله
[B][M1]شیخ خمیده پشت که آرد به چله روی
[M2]از بهر صید عام کمان می کند چله
[B][M1]فرض است عشق و هر چه بجز عشق نافله ست
[M2]تا چند ترک فرض کنی بهر نافله
[B][M1]جامی رساند سلسله خود به اهل فقر
[M2]لیکن به هیچ جا نرسد کس به سلسله
[A]
[B][M1]هست انجمن ما چمنی پر گل و لاله
[M2]گل عارض ساقیست دراو لاله پیاله
[B][M1]افسرده چو ژاله ست نگهدار خدایا
[M2]از ساحت این تازه چمن آفت ژاله
[B][M1]باشد سخن عشق یکی لیک گرفته
[M2]عارف ز دل صافی و واعظ ز رساله
[B][M1]می ده که گره شد به دلم غصه ایام
[M2]آب است دوا چون به گلو ماند نواله
[B][M1]خطی که مرا می رسد از دولت عشقت
[M2]رنج همه روز است و بلای همه ساله
[B][M1]گر ناخوشی از دادن یک بوسه به جانی
[M2]پیش آر لبت تا کنم این بیع اقاله
[B][M1]جامی مطلب جودت شعر از مدد فکر
[M2]کین کار به امداد الهیست حواله
[A]
[B][M1]ببین پیاله هزاران به روی دشت ز لاله
[M2]به روی دشت قدم نه به روی دست پیاله
[B][M1]حواله بود به وقت گلم که رخ بنمایی
[M2]اگر چه گل نکشی پرده با خدات حواله
[B][M1]به بزم عشق تو مستغنیم ز ساقی و مطرب
[M2]میم ترشح دیده ست و نی ترنم ناله
[B][M1]چو سفله قدر نداند چه امتحان چه کرامت
[M2]چو سگ شناخت ندارد چه استخوان چه نواله
[B][M1]چه باک صاحب دل را ز گفت و گوی فسرده
[M2]چه بیم جام فلک را ز سنگ ریزی ژاله
[B][M1]رموز عشق به کلک و ورق چگونه نویسم
[M2]که قاصر است ز هر حرف آن هزار رساله
[B][M1]به عشق بهره جامی ز دوستان گرامی
[M2]ملامت همه روزه ست و طعنه همه ساله
[A]
[B][M1]ز چشمم ریخت چندان آب کامد خون ز دنباله
[M2]کنون افتد به جان خون دلم پرکاله پرکاله
[B][M1]چه خیزد بی تو از گشت چمن چون ساقی دورم
[M2]دهد در بزم گل خون جگر از ساغر لاله
[B][M1]به هر باغی که سوزم بی تو از ژاله چه باک آنجا
[M2]که چون باران گدازد زآه گرمم در هوا ژاله
[B][M1]چو جان جا در دلم داری هم آنجا گوش کن جانا
[M2]که من از ضعف نتوانم که از دل برکشم ناله
[B][M1]لبت را نسیم جانی وام دادم تا پس از مردن
[M2]بیا جانا که از هجران رسید آن وام را حاله
[B][M1]حوالت کن به من چون در مزاجت گرمی آرد می
[M2]که داغ تب به جانم به که بر لبهات تبخاله
[B][M1]به خوبان روی کن جامی که درس عشق به داند
[M2]جوان چارده ساله ز پیر چارصد ساله
[A]
[B][M1]بی لعل تو دل درون سینه
[M2]خون است چو می در آبگینه
[B][M1]غمهای تو برد صبرم از دل
[M2]تاراج سپاه شد خزینه
[B][M1]مرغ دل من ز روی و خالت
[M2]از خرمن ماه چید چینه
[B][M1]سر زد ز دلم گیاه مهرت
[M2]آن را مدرو به داس کینه
[B][M1]شو ساقی دیگران که امروز
[M2]من بیخودم از شراب دینه
[B][M1]جامی که بود سواد کلکش
[M2]بر شاهد نظم عنبرینه
[B][M1]هر چند بود سفینه در بحر
[M2]شعرش بحریست در سفینه
[A]
[B][M1]غزال من که لبش رو به سبزی آورده
[M2]به سبزه زار ختن مشکبو گیا خورده
[B][M1]چه گویم از خط سبزش که گرد چشمه نوش
[M2]بنفشه ایست به آب حیات پرورده
[B][M1]بود ز دور خطش فتنه هر سر مویی
[M2]چه فتنه ها که درین دور سر برآورده
[B][M1]زآفتاب درد پرده شب این عجب است
[M2]که بندد آب شب زلف آفتاب را پرده
[B][M1]سیاه شد لب شیرین او ز مشکین خط
[M2]کسی ندیده به شیرینیش سیه چرده
[B][M1]سیاهروزی صاحبدلان ز گردون نیست
[M2]خط عذار بتان روزشان سیه کرده
[B][M1]چه مرد دعوی عشق است جامی ار نکند
[M2]برآنچه می رسد از دوست صبر صد مرده
[A]
[B][M1]وقت گل ترک می و جام که چه
[M2]دوری از یار گل اندام که چه
[B][M1]مجلس آراست گل توبه شکن
[M2]توبه از باده گلفام که چه
[B][M1]می پرستان همه در رقص طرب
[M2]گر گرانجان نیی آرام که چه
[B][M1]سخن عشق مگو با زاهد
[M2]نکته خاص بر عام که چه
[B][M1]گوش بر توست دعاگویان را
[M2]زیر لب دادن دشنام که چه
[B][M1]کشته چشم توام زلف بپوش
[M2]مرغ بسمل شده را دام که چه
[B][M1]چند ازان لب طلبی جامی کام
[M2]پیش اهل کرم ابرام که چه
[A]
[B][M1]گل را فراز شاخ بین در جلوه ناز آمده
[M2]شرح نیاز خویش را بلبل نواساز آمده
[B][M1]دامان دشت و گلشن از لعل و زمرد پر شود
[M2]زینسان که گنجور زمین گنجینه پرداز آمده
[B][M1]شد لاله شمع بزم گل اینک ببین پروانه سان
[M2]ریزان شکوفه دمبدم سویش به پرواز آمده
[B][M1]بس زنده دل کز جام گل خورده می ذوق و طرب
[M2]هشیار رفته تا چمن مست و سرانداز آمده
[B][M1]درکارگاه عاشقی بین نورسان باغ را
[M2]گل تخت منظوری زده نرگس نظرباز آمده
[B][M1]بس نکته دان کز بلبلان چون کرده گوش اوصاف گل
[M2]درگوش جانش نکته ها از پرده راز آمده
[B][M1]زآواز مرغان از چمن رفته صدا تا صومعه
[M2]صوفی به سر غلطان شده دنبال آواز آمده
[B][M1]من عشق و مستی از ازل آورده ام با خود بلی
[M2]انجام کار هر کسی بر وفق آغاز آمده
[B][M1]زین شعر نو شد پر شکر جامی خراسان گوییا
[M2]از کلک سعدی نکته ای شیرین ز شیراز آمده
[A]
[B][M1]چو حلقه دور افق بر من است تنگ شده
[M2]که حلقه سر زلف توام ز چنگ شده
[B][M1]مجو عمارت دین از دلم که این خانه
[M2]خراب کرده آن چشم شوخ شنگ شده
[B][M1]چرا کشم پی مرهم خدنگت از دل ریش
[M2]که مرهم دل ریش من این خدنگ شده
[B][M1]دمیده گرد عذار تو خط بدان ماند
[M2]که شاه روم اسیر سپاه زنگ شده
[B][M1]ز لوح ساده نزد حرف آفتم از ره دل
[M2]هلاک جان من آن خط مشک رنگ شده
[B][M1]زلال چشمه لطفی عجب همی مانم
[M2]که تن چگونه ات از سیم و دل ز سنگ شده
[B][M1]قدم ز سختی راه طلب مکش جامی
[M2]که پای سعی درین سنگلاخ لنگ شده
[A]
[B][M1]تا به چشم تو سرمه ره کرده
[M2]خانه مردمان سیه کرده
[B][M1]سال تو چارده نکرده تمام
[M2]نام تو ماه چارده کرده
[B][M1]روی تو بهر خانه ویرانان
[M2]در شب تیره کار مه کرده
[B][M1]مهر رخسار عالم افروزت
[M2]چاک در جیب صبحگه کرده
[B][M1]عمر بس کس که در نظاره تو
[M2]رفته برباد تا نگه کرده
[B][M1]پادشاه سپاه حسن تویی
[M2]تا فلک عرض آن سپه کرده
[B][M1]عشق با چون تویی اگر گنه است
[M2]نه همین جامی این گنه کرده
[A]
[B][M1]رخت را مه نخوانند اهل توجیه
[M2]که روشن نیست چندان وجه تشبیه
[B][M1]مکن از خوان وصلت منع سایل
[M2]که خارج باشد از قانون توجیه
[B][M1]غمت با دل دو حرف آمد ز یک جنس
[M2]که آن مدغم بود وین مدغم فیه
[B][M1]اگر حاجت به شمع افتد شبت را
[M2]ز جان رشته دهم وز چشم و دل پیه
[B][M1]چه سان آیم برون از تیه عشقت
[M2]که موسی بود سرگردان درآن تیه
[B][M1]چوها چشم همه کردم بدین حرف
[M2]تورا بر انتظار خویش تنبیه
[B][M1]مس خود را مکن جامی زراندود
[M2]که پیش ناقدان خوش نیست تمویه
[A]
[B][M1]ای به خوبی رخ تو از مه به
[M2]قصه ماه با تو کوته به
[B][M1]به مه آن رخ چرا کنم تشبیه
[M2]ترک تشبیه ناموجه به
[B][M1]گرچه آمد «مشبه به » خوب
[M2]هست صد بار ازان «مشبه » به
[B][M1]تا شدی تو عزیز مصر جمال
[M2]حسن یوسف نهفته در چه به
[B][M1]سر عرفان خوش آید از زاهد
[M2]لیکن از عارفان آگه به
[B][M1]قصه اهل دل همیشه خوش است
[M2]ذکر شیخان شهر گه گه به
[B][M1]در وطن ذکر کعبه جامی چند
[M2]خیز کین گفت و گوی در ره به
[A]
[B][M1]بتی که بود چو جانم به سینه جا کرده
[M2]گرفت راه جدایی وداع ناکرده
[B][M1]به داغ مرگ جدا باد جان ز تن آن را
[M2]که همچو جان ز تن او را ز من جدا کرده
[B][M1]رخی چو آینه رفت از وطن جدا ز رقیب
[M2]که دید آینه ای اینچنین جلا کرده
[B][M1]بریخت خون به رهم بهر آزمودن تیغ
[M2]بدین بهانه چه خونها که زیر پا کرده
[B][M1]فتاده بهر سجودش به روی صد بیدل
[M2]به هر نظر که گه رفتن از قفا کرده
[B][M1]هزار جان گرامی فدای خنجر او
[M2]که بند بند مرا پرسشی جدا کرده
[B][M1]چو بی رقیب محال است وصل ازان جامی
[M2]به هجر ساخته وز وصل خوی واکرده
[A]
[B][M1]ای نامه ز خود به خود نوشته
[M2]در وی همه نیک و بد نوشته
[B][M1]هر دم صنعت ز لوح هستی
[M2]صد حرف سترده صد نوشته
[B][M1]در نقطه خال عارفان را
[M2]سر ازل و ابد نوشته
[B][M1]بر صفحه چهره سالکان را
[M2]آیات قبول و رد نوشته
[B][M1]در خاک دمیده جان و نامش
[M2]نسرین بر و سروقد نوشته
[B][M1]از گل بنموده روی وصفش
[M2]گلچهره و لاله خد نوشته
[B][M1]این گفته به عشق خوان که جامی
[M2]از عشق نه از خرد نوشته
[A]
[B][M1]سرو من بر رخ گل جعد سمن سای منه
[M2]گرد مه سلسله زلف شب آسای منه
[B][M1]بین گرفتاری اهل نظر از بهر خدای
[M2]دیده بر عکس رخ آینه آرای منه
[B][M1]با خیال لب میگون توام وقت خوش است
[M2]برکفم ساغر لعل طرب افزای منه
[B][M1]تا در افسانه وصلیم دم از هجر مزن
[M2]زهر در طعمه مرغان شکرخای منه
[B][M1]حسن خود بر دل هر بی خبری عرض مکن
[M2]عشق تو گنج نفیس است به هر جای منه
[B][M1]دلم افتاد به عشق تو ز خودرایی خویش
[M2]داغ بر من به گناه دل خودرای منه
[B][M1]ریخت جامی گهر نظم به پایت که مرو
[M2]قول بدگو مشنو بر سخنش پای منه
[A]
[B][M1]ای مرا از آتش سودای تو جان سوخته
[M2]پیرهن از تن تن از دل دل ز هجران سوخته
[B][M1]آتش دل بر زده از سینه چاکم علم
[M2]کهنه دلقم از گریبان تا به دامان سوخته
[B][M1]در میان آتش و آبم ز دیدار تو دور
[M2]اشک پیدا غرقه کرده داغ پنهان سوخته
[B][M1]می فرستم سوی تو در شرح هجران نامه ای
[M2]از سرشک و آه مضمون شسته عنوان سوخته
[B][M1]جسته زآه تشنگان کعبه وصل تو برق
[M2]در بیابان آتش افتاده مغیلان سوخته
[B][M1]شمع گل گر داشتی تاب تو بودی هر سحر
[M2]همچو پروانه همه مرغان بستان سوخته
[B][M1]چون ز جامی یک غزل ننوشتی ای مشکین غزال
[M2]لب فروبسته قلم بشکسته دیوان سوخته
[A]
[B][M1]خوش آنکه بود ز تو خانه ام پریخانه
[M2]کجا شدی که شدم بی رخ تو دیوانه
[B][M1]ز آشنایی عشقت چه حاصل است مرا
[M2]جز آنکه گشته ام از صبر و هوش بیگانه
[B][M1]حدیث وصل تو هر شب ز هوش می بردم
[M2]به خواب می کشد آری سماع افسانه
[B][M1]به اوج کنگره وصل چون کند پرواز
[M2]چنین که شمع زد آتش به بال پروانه
[B][M1]خبر مپرس ز پیمان زهد رندی را
[M2]که داد دست ارادت به دست پیمانه
[B][M1]ز زلف دلکش تو گرچه ماند جامی دور
[M2]سری ز تیغ بلا شاخ شاخ چون شانه
[B][M1]روانه می کند از چشم درفشان هر دم
[M2]جواهر خدمات نیازمندانه
[A]
[B][M1]ای شکل قدت پیکری از سیم سارا ریخته
[M2]هر دم ز شاهان لشکری سرهات در پا ریخته
[B][M1]تا شد درین بستان سرا سرو قدت بالا نما
[M2]هر لحظه طوفان بلا بر ما ز بالا ریخته
[B][M1]چون آفتاب اینک شراب اندر هلال افکند تاب
[M2]رویت ز تاب آفتاب از مه ثریا ریخته
[B][M1]چشمم ز خون شد موج زن بین لاله ها خونین کفن
[M2]زان خون که ابر از چشم من برکوه و صحرا ریخته
[B][M1]ز اشکم که از دل سر زده نقش وفا بر زر زده
[M2]خونین گیا سربرزده یک قطره هر جا ریخته
[B][M1]داده رقیبت را امان از رنج تن دور زمان
[M2]بادا به جانش زآسمان مرگ مفاجا ریخته
[B][M1]زینسان که چشمت تیغ کین هر دم کشد برآن و این
[M2]مشکل که ماند ز اهل دین خون کسی ناریخته
[B][M1]از خوی تو ما غصه کش تر دامنان زو گشته خوش
[M2]ما کشت خشک او ابروش باران به دریا ریخته
[B][M1]جامی کز انفاس روان بخشد به هر دل مرده جان
[M2]نزلی بر او زین سبزخوان روح مسیحا ریخته
[A]
[B][M1]ماییم ز مشرب مغانه
[M2]در کوی مغان گرفته خانه
[B][M1]همواره می مغانه نوشیم
[M2]بر نغمه چنگ یا چغانه
[B][M1]عشق است ترانه گو درین بزم
[M2]غافل منشین ازین ترانه
[B][M1]زاهد که ز زهد خشک خواند
[M2]این تازه ترانه را فسانه
[B][M1]از سبحه مقید عدد ماند
[M2]کی راه برد به آن یگانه
[B][M1]جامی که ز دیدن حجب بود
[M2]در رفع حجاب جاودانه
[B][M1]چون دید که آن حجب جز او نیست
[M2]برخاست حجابش از میانه
[A]
[B][M1]ای چو جان در دل من جا کرده
[M2]عقل را عشق تو شیدا کرده
[B][M1]هر که امروز رخت دیده به نقد
[M2]پشت بر نسیه فردا کرده
[B][M1]کی کند روی تماشا به بهشت
[M2]هرکه روی تو تماشا کرده
[B][M1]بت تو را دیده و چون برهمنان
[M2]پیش تو سجده تمنا کرده
[B][M1]عارضت کرده به خط غارت دین
[M2]این چه رسم است که پیدا کرده
[B][M1]در پی وصل چو تو مشک خطی
[M2]شهری از سر چو قلم پا کرده
[B][M1]تا کند فکر دهانت جامی
[M2]عمر در فن معما کرده
[A]
[B][M1]ای به بالا بلای جان همه
[M2]کوته از وصف تو زبان همه
[B][M1]آسمان است قبله حاجات
[M2]آستان تو آسمان همه
[B][M1]چون تو نازک میان بسی دیدم
[M2]تو دلم بردی از میان همه
[B][M1]بود شهر از شکرفروشان پر
[M2]بست لعل لبت دکان همه
[B][M1]هر کست بی وفا گمان می برد
[M2]شد یقین عاقبت گمان همه
[B][M1]چون فتیله چراغ داغ توراست
[M2]شعله زن مغز استخوان همه
[B][M1]از کهن عاشقان مگو جامی
[M2]کرده ای نسخ داستان همه
[A]
[B][M1]منم عاشق و بیدل و مبتلا
[M2]ز عشق تو افتاده در صد بلا
[B][M1]کشیده ست خوان بلا عشق تو
[M2]زند عالمی را به آن خوان صلا
[B][M1]ز ورد تلاوت مرا بازداشت
[M2]سرود غمت در خلا و ملا
[B][M1]کی آید تلاوت ز دستم چو من
[M2]زدم دست در تن تلا لاتلا
[B][M1]فروغ رخت از پس صد حجاب
[M2]دهد دیده را نور و دل را جلا
[B][M1]چو راندی چنین آخرم کاشکی
[M2]نمی خواندیم سوی خویش اولا
[B][M1]رسانید جامی غم دل به عرض
[M2]فان شئت فاسمع و الا فلا
[A]
[B][M1]تا چو قدح با دل پر خون نیی
[M2]کام ستان زان لب میگون نیی
[B][M1]تا نخوری غوطه به دریای اشک
[M2]طالب آن گوهر مکنون نیی
[B][M1]طره لیلی چه دهم با تو شرح
[M2]چون تو ازان سلسله مجنون نیی
[B][M1]از شکم ماهی بحر فنا
[M2]دم مزن ای شیخ که ذوالنون نیی
[B][M1]گفته ای از نیستی ام پر چو نی
[M2]لاف پری چند زنی چون نیی
[B][M1]روبه فزونی ننهی از کمی
[M2]گر زهمه در کمی افزون نیی
[B][M1]جامی اگر حلقه عشاق را
[M2]سر نشدی شکر که بیرون نیی
[A]
[B][M1]چون هوای باغ با این شکل موزون کرده ای
[M2]از لب خندان درون غنچه را خون کرده ای
[B][M1]برلب جو نیست این گل بل کز اندام چو گل
[M2]پیرهن را بر کنار جوی بیرون کرده ای
[B][M1]نیست هم در آب عکس گل که بهر شست و شوی
[M2]جا درون آب با اندام گلگون کرده ای
[B][M1]بود پا برجا به سان کوه صبرم لیک تو
[M2]کوه را از پایمال هجر هامون کرده ای
[B][M1]هرچه خوبان را بود یکسر تو تنها داری آن
[M2]وز همه برسر معنبر کاکل افزون کرده ای
[B][M1]دل ز دور خط تو بیرون نمی یارد شدن
[M2]می ندانم زیر لب بازش چه افسون کرده ای
[B][M1]می دمد بوی جنون عشق جامی زین غزل
[M2]گویی استمداد فیض از روح مجنون کرده ای
[A]
[B][M1]چه سود ازآنکه کم از کبک خوشخرام نیی
[M2]که جز به جانب اغیار تیزگام نیی
[B][M1]به حسن ماه تمامی ندانمت ز چه روی
[M2]چو ماه نوبه من کم ز کم تمام نیی
[B][M1]به هم مقامی عشاق می کنی آهنگ
[M2]چه موجب است که با من درین مقام نیی
[B][M1]منم غلام تو ای پادشاه کشور حسن
[M2]چه شد که ملتفت حال این غلام نیی
[B][M1]سزد چو آهوی وحشی که رو نهم در دشت
[M2]چنین که با من از خود رمیده رام نیی
[B][M1]مرا چه چشم علیک از لب گهربارت
[M2]چو تو ز سنگدلی گوش بر سلام نیی
[B][M1]ز جام می کنی اعراض جامیا گویی
[M2]ز سلک جمع مریدان پیر جام نیی
[A]
[B][M1]خوی خود را کرده ای چون روی و نیکو کرده ای
[M2]عشقبازان را به خوی نیک بدخو کرده ای
[B][M1]گرچه لاله در چمن آمد دورنگ و گل دوروی
[M2]هر دو را در عشق خود یکرنگ و یکرو کرده ای
[B][M1]تا فکندی چین در ابرو سجده نتوانم تو را
[M2]رخنه در محراب من از چین ابرو کرده ای
[B][M1]بو که روزی خویش را در گیسویت بافم خوشم
[M2]گر تنم را لاغر و باریک چون مو کرده ای
[B][M1]سرنگون افتاده سرو از رشک بالایت درآب
[M2]چون به گلگشت چمن جا بر لب جو کرده ای
[B][M1]شهره هر بزم خواهی حسن خود را ای غزال
[M2]نیست بی موجب که جامی را غزلگو کرده ای
[A]
[B][M1]انت شمس البقا و غیرک فی
[M2]کل شی ء سواک لیس بشی
[B][M1]نیست امکان بساط بوسی تو
[M2]تا نگردد بساط امکان طی
[B][M1]نیست جز مشت گل ز کارگهت
[M2]دست کرد خلقته بیدی
[B][M1]کرده وعده دوای من لب تو
[M2]چون بجویم وفای وعده ز وی
[B][M1]کی من این وعده کرده ام گوید
[M2]این بود آخر الدواء الکی
[B][M1]با تو همدم کجا تواند بود
[M2]هرکه از خود تهی نشد چون نی
[B][M1]پی خود گم کن از میان جامی
[M2]تا رسد فیض عشق پی در پی
[A]
[B][M1]بیا بیا که صدای درای و بانگ حدی
[M2]همی دهد خبر از قرب هودج لیلی
[B][M1]بیا بیا که اگر با تو نیم جانی هست
[M2]به پیش هودج لیلی نثار آن اولی
[B][M1]بغیر عشق مرا نیست دعویی به جهان
[M2]خدا گواست که من صادقم درین دعوی
[B][M1]جمال یار در اغیار کی توانی دید
[M2]نکرده چشم شهود از غبار غیر جلی
[B][M1]صفای مشرب رندان چه سود زاهد را
[M2]نیافت بهره ز مرآت دیده اعمی
[B][M1]سماع قول الست از خودم چنان بربود
[M2]که باز می نشناسم الست را ز بلی
[B][M1]ز ذوق عشق چو خالی بود سخن جامی
[M2]چه سود جودت لفظ و غرابت معنی
[A]
[B][M1]فداک امی یا غایة المنی و ابی
[M2]بسوخت جان من از جان من چه می طلبی
[B][M1]اگر خموش کنم گوییم که بی خبری
[M2]وگر خروش کنم رانیم که بی ادبی
[B][M1]جهان صحیفه حسن و جمال لم یزلیست
[M2]وز آن صحیفه به وجه حسن تو منتخبی
[B][M1]چگونه از تو نمانم عجب که می بینم
[M2]به زیر هر خم زلفت هزار بوالعجبی
[B][M1]تو ابر جودی و من کشت تشنه لب بی تو
[M2]بیا بیا که کنم با تو شرح تشنه لبی
[B][M1]ز هجر روی تو روزم تمام نیم شب است
[M2]حذر کن از اثر ناله های نیم شبی
[B][M1]عرب نژاد بود یار و می کند جامی
[M2]به فارسی غزل اوصاف حسن آن عربی
[A]
[B][M1]ماییم شسته زآب می دست از همه آلودگی
[M2]سوده سری در پای خم وز درد سر آسودگی
[B][M1]وقتی به عشق نیکوان بودم ز بودخویش گم
[M2]و اکنون به خود درمانده ام خوش وقت آن گم بودگی
[B][M1]تا سر به بالینم ز تو بر بستر بی بستری
[M2]در خون غنوده هر شبی چشمم ز شب نغنودگی
[B][M1]خون جگر پالوده ام از شعر مژگان عمرها
[M2]با من دلت صافی نشد با این همه پالودگی
[B][M1]با خود فروشانم مکن همسر که من خاص توام
[M2]دارد تفاوت در بها بازاری از فرمودگی
[B][M1]دل ساده از نقش طرب پا سوده در راه طلب
[M2]با دولت دردت خوشم زین سادگی و سودگی
[B][M1]جامی نشد در عاشقی ز اشک دروغین سرخ رو
[M2]کامل عیاری کی رسد مس را ز روی اندودگی
[A]
[B][M1]تویی آن آفتاب عالم آرای
[M2]که داری در دل هر ذره ای جای
[B][M1]جمالت را عماری در عمارت
[M2]نمی گنجد سوی ویران ما آی
[B][M1]مپوش از ما به ما نور رخ خویش
[M2]به گل خورشید تابان را میندای
[B][M1]میان ما و تو ماییم پرده
[M2]کرم کن وز میان این پرده بگشای
[B][M1]خرد زنگ است بر آیینه عشق
[M2]بده می ساقیا وین زنگ بزدای
[B][M1]چو جانان جان جان توست جامی
[M2]جهان در جست و جوی او مپیمای
[B][M1]بزن در دامن آن جان جان دست
[M2]منه دیگر برون از خویشتن پای
[A]
[B][M1]آمدی و آتشم به خانه زدی
[M2]نلت ماکان منتهی آمدی
[B][M1]دستگیر مریض کیست طبیب
[M2]یا طبیب القلوب خذ بیدی
[B][M1]بی رخت زندگی نمی خواهم
[M2]لیت روحی یزول عن جسدی
[B][M1]لامع است از جمال طلعت تو
[M2]لمعات تجلی احدی
[B][M1]هرچه آمد ز تو همه نیک است
[M2]لیکن از ما گرفت رنگ بدی
[B][M1]هنر عاشقانست ترک خرد
[M2]عیب ایشان مکن به بی خردی
[B][M1]هرچه مقبول توست ای زاهد
[M2]همه رداست پیش عشق و ردی
[B][M1]کی بری پی به سر وحدت عشق
[M2]چون ز سبحه مقید عددی
[B][M1]مایه دولت ابد عشق است
[M2]جامی و کسب دولت ابدی
[A]
[B][M1]بر اوج حسن چون خورشید فردی
[M2]ولی هرگز به گرد ما نگردی
[B][M1]ازانم چون شفق در خون که بی تو
[M2]نهاده ست آفتابم رو به زردی
[B][M1]شود طی بر دعاهای تو یکسر
[M2]اگر طومار عمرم در نوردی
[B][M1]ز خوان عشق تو جز غم نخوردم
[M2]غم غمخوارگان هرگز نخوردی
[B][M1]ز سر تا پا همه دردم ز هجران
[M2]بیا جانا که تو درمان دردی
[B][M1]به مردی بار غمهایت کشیدم
[M2]نکردی هرگزم تحسین که مردی
[B][M1]پشیمان گشتن از آزار جامی
[M2]چه سود اکنون که کردی آنچه کردی
[A]
[B][M1]چند باشم چشم بر در، گوش بر آواز پای
[M2]روزی از راه ترحم بر من بیدل درآی
[B][M1]گرچه برجا مانده ام در کنج هجر از ضعف تن
[M2]چون رسد آواز پایت برجهم بیخود ز جای
[B][M1]تا تو نگشادی در غمخانه ام نگشاد بخت
[M2]یک در راحت به روی من درین محنت سرای
[B][M1]هیچ مأوا را نباشد بی قدومت رونقی
[M2]وای مأوایی که از وی پای گیری باز وای
[B][M1]دولتی باشد که آیی از درم بگشادی روی
[M2]رغم حاسد را به رویم این در دولت گشای
[B][M1]لطفی از سر تا به پا گاهی به تشریف قدوم
[M2]با غریبان دیار خویش لطفی می نمای
[B][M1]تا قدم در کلبه جامی نهادی روز و شب
[M2]چشم خود را زآستان خویش باشد سرمه سای
[A]
[B][M1]خرم آن کس که برد پی به ره هیچ کسی
[M2]تا درین ره ننهی پای به جایی نرسی
[B][M1]هرچه جز شستن دست هوس از حاصل خویش
[M2]باشد اینجا همه بی حاصلی و بوالهوسی
[B][M1]تا بری عهد به سر نسبت از آدم بگسل
[M2]عهد الله الی آدم عهدا فنسی
[B][M1]کم زن از وصل ریاحین نفس ای مرغ قفس
[M2]که تماشاگر بستان ز شکاف قفسی
[B][M1]گرچه از محمل لیلی نرسد بانگ درای
[M2]شادم از قافله او به مقام جرسی
[B][M1]آید از نور رخت زمزمه نارکلیم
[M2]یعلم الله که تو از شعله آن مقتبسی
[B][M1]نیست جز حکم تو در کشور ما حکم دگر
[M2]شغل تو روز بود شحنگی و شب عسسی
[B][M1]تا لب جام شد آلوده ز شهد لب تو
[M2]می زند مرغ دلم پر به هوای مگسی
[B][M1]زنده شد جامی از انفاس خوشت جان سخن
[M2]شاید ار نام برآری به مسیحا نفسی
[A]
[B][M1]همی دهد خبر از گل نسیم صبحدمی
[M2]ز گشت باغ میاسا به عذر بی درمی
[B][M1]به دست اگر درمت نیست کن به باده گرو
[M2]قبای محترمی وکلاه محتشمی
[B][M1]به پیش ناوک غم هر گلی کنون سپریست
[M2]چرا چنین هدف ناوک هزار غمی
[B][M1]شکوفه بین و بنفشه به باغ و یادآور
[M2]ز روز موی سفیدی و عهد پشت خمی
[B][M1]عرب نژاد مهی راه من زد ای مطرب
[M2]ترانه ای بسرا حسب حال این عجمی
[B][M1]به بانگ چنگ بگو کای به رخ چراغ حرم
[M2]فذاک روحی و قلبی و ان ابحت دمی
[B][M1]به هرچه طبع تو مایل شود ز لطف و ستم
[M2]فذاک غایة قصدی و منتهی هممی
[B][M1]چراست سوی تو روی جهانیان شب و روز
[M2]اگر نه قبله آفاق و کعبه حرمی
[B][M1]فراقنامه جامیست این نوشته که کرد
[M2]به نوک هر مژه از رشحه جگر قلمی
[A]
[B][M1]بتابی بر همه چون ماه و از من روی برتابی
[M2]به هر کس شکر و شیری و با من آتش و آبی
[B][M1]کشی هر کج نهادی را کمان آسا به سوی خود
[M2]مرا دور افکنی از پیش رو چون تیر برتابی
[B][M1]شب از محراب ابرویت چو مانم باز بر یادش
[M2]کنم بر سینه از ناخن هزاران شکل محرابی
[B][M1]کنم شرح گرفتاری خود با تو ولی مشکل
[M2]که ناگشته اسیر چون خودی این نکته دریابی
[B][M1]مکن خاکسترم دور از درت بگذار تا باشد
[M2]به شبها زیر پهلوی سگانت فرش سنجابی
[B][M1]نشاند جوش خون عناب و عناب لبت خونم
[M2]به جوش آورد و اینک اشک من زان گشته عنابی
[B][M1]چو زد راه دلت نامهربانی دل بنه جامی
[M2]به مهجوری و رنجوری و بی خوردی و بی خوابی
[A]
[B][M1]جهانی تازه شد از فیض تو ای ابر نوروزی
[M2]من لب تشنه را تا چند بهر قطره ای سوزی
[B][M1]سیه شد روز من زین غم که گیرم زلف شبرنگت
[M2]نمی دانم که این دولت کیم خواهد شدن روزی
[B][M1]ز تاب خشم رخ افروختی و آتش زدی در من
[M2]معاذالله اگر بار دگر این آتش افروزی
[B][M1]ز چشمت دلبری آموختی دل از همه بردی
[M2]چه باشد کز لب جانبخش خود دلداری آموزی
[B][M1]سلیمانی به ملک نیکویی خاتم لب لعلت
[M2]مبادا دیو را بر خاتم لعل تو فیروزی
[B][M1]مشو آهوی دام هر کس آن به کاندرین صحرا
[M2]کمند همت اندازی و صید عزت اندوزی
[B][M1]ز چاک جیب جان جامی کنی گم نقد عمر آخر
[M2]برآن چاک ار نه از دامان وصلش وصله ای دوزی
[A]
[B][M1]به هر که هست چو شیر و شکر درآمیزی
[M2]مرا ببینی و از من ز دور بگریزی
[B][M1]هزار حیله کنم تا رسم به صحبت تو
[M2]هنوز پیش تو من نانشسته برخیزی
[B][M1]بکش مرا و مکن قصد دیگران تاکی
[M2]به قصد کشتن من خون دیگران ریزی
[B][M1]ز طره ات دلی آویخته به هر سو موی
[M2]نبود طره مشکین بدین دلاویزی
[B][M1]بود ز سنگ جفات استخوان من شده آرد
[M2]پس از وفات اگر خاک قالبم بیزی
[B][M1]ز فرق تا به قدم فتنه ای و گاه قیام
[M2]هزار فتنه به تاراج ما برانگیزی
[B][M1]بلای دنیی و دینند نیکوان جامی
[M2]نه طور عقل بود کز بلا نپرهیزی
[A]
[B][M1]عشق تو منسوخ ساخت دفتر علامگی
[M2]بر ورق ما نوشت حرف سیه نامگی
[B][M1]خلعت شه باد چست بر قد خاصان که هست
[M2]جامه درویش بس خلعت بی جامگی
[B][M1]در ره خودکامه ای خاک شدیم و هنوز
[M2]از سر او کم نشد نخوت خودکامگی
[B][M1]بس که کنند ازدحام بهر تماشا عوام
[M2]مجلس واعظ گرفت صورت هنگامگی
[B][M1]محرم راز تو نیست کس به جهان زان شوند
[M2]خاصگیانت نهان در حجب عامگی
[B][M1]نفس که شد مطمئن در کنف عشق تو
[M2]رست ز امارگی ماند ز لوامگی
[B][M1]جامی و نظم بلند کز پی ثبتش کند
[M2]وجه قمر صفحگی تیر فلک خامگی
[A]
[B][M1]بیا ای عشق پر غوغا که در هر جا فرود آیی
[M2]غم آری جان گدازی عمر کاهی محنت افزایی
[B][M1]چه گفتم لوحش الله چون ز رخ پرده براندازی
[M2]جهان را زیب و فر بخشی و عالم را بیارایی
[B][M1]تو چون غنچه درون حجله عزت چه غم زانت
[M2]که با داغ تو همچون لاله خلقی گشته صحرایی
[B][M1]ز شوق لحن موزون تو بلبل در نواسازی
[M2]به وصف لعل میگون تو طوطی در شکرخایی
[B][M1]به شکل ما برآیی تا تو را آیینه ای باشد
[M2]که خود را هم به خود ظاهر در آن آیینه بنمایی
[B][M1]تویی در قالب ما جان و در جان مایه شادی
[M2]تویی در پیکر ما دیده و در دیده بینایی
[B][M1]بجز پندار هستی نیست رنج عاشقان جامی
[M2]بشوی آلایش پندار هستی تا بیاسایی
[A]
[B][M1]گرفت خاطرت از عاشقان شیدایی
[M2]که زود می روی ای جان و دیر می آیی
[B][M1]زمان وصل بسی کوته است و هجر دراز
[M2]دگر نماند درین محنتم شکیبایی
[B][M1]برون فتاد دلم بی رخت ز پرده صبر
[M2]روا مدار که کارم کشد به رسوایی
[B][M1]مرا چه طاقت روی تو دیدن از نزدیک
[M2]بس اینکه گوشه برقع ز دور بنمایی
[B][M1]به آستان توام همچو در ستاده به پای
[M2]به گوش حلقه خدمت به هر چه فرمایی
[B][M1]مکن به نکته شیرین چو طوطیم تحسین
[M2]که من ز لعل لبت دارم این شکر خایی
[B][M1]به کوی زاهدی آسودگی مجو جامی
[M2]قدم برون نه ازین کوی تا بیاسایی
[A]
[B][M1]شب که رفتی ز برم مونس جان که شدی
[M2]مردم دیده خونابه فشان که شدی
[B][M1]بهر مهمانی تو مائده عیش که ساخت
[M2]وز لب و خط نمک و سبزی خوان که شدی
[B][M1]همچو گل خنده زنان رفتی و چون سرو روان
[M2]گل خندان که و سرو روان که شدی
[B][M1]سود چشمی و زیان دل و دین بهر خدای
[M2]چون برفتی ز برم سود و زیان که شدی
[B][M1]من شدم پی سپر هجر ز بس پیری و ضعف
[M2]تو به آن تازه رخی بخت جوان که شدی
[B][M1]راز من فاش شد امروز ز بس گریه و آه
[M2]تا تو شب محرم اسرار نهان که شدی
[B][M1]هیچ برگفته جامی ننهی گوش رضا
[M2]یا رب اینسان ز سماع سخنان که شدی
[A]
[B][M1]بهر خدنگ آه از بیداد دلستانی
[M2]باشد به پهلوی دل هر استخوان کمانی
[B][M1]از ناله دمادم فرسوده شد زبانم
[M2]می بایدم ز آهن همچون جرس زبانی
[B][M1]عمری به پیش تیرش بودی تنم نشانه
[M2]اینک به سینه هرجا از زخم او نشانی
[B][M1]از تاج سربلندان شد عالی آستانش
[M2]زین آستان نباشد عالیتر آستانی
[B][M1]آهی که دور ازان مه خوردم فرو به سینه
[M2]بهر خراش جانم شد آتشین سنانی
[B][M1]باشد بهار خرم آن رخ ز سبزه خط
[M2]یارب مباد هرگز آسیبش از خزانی
[B][M1]از ضعف و عجز و پیری جامی ز پا فتادی
[M2]ای وای اگر نگیرد دست تو نوجوانی
[A]
[B][M1]ای خواجه چه جویی ز شب قدر نشانی
[M2]هر شب شب قدر است اگر قدر بدانی
[B][M1]روشن به تو گویم که شب قدر کدام است
[M2]گر زانکه تو ادراک شب قدر توانی
[B][M1]آنست شب قدر که بر جان محمد
[M2]قرآن عظیم آمده و سبع مثانی
[B][M1]آنست شب قدر که از نور جمالش
[M2]وارست کلیم از شب تاریک و شبانی
[B][M1]آنست شب قدر که بر طلعت ماهی
[M2]تا مطلع فجرش به تماشا گذرانی
[B][M1]ماهی که بود غایت حاجات و مقاصد
[M2]ماهی که بود قبله آمال و امانی
[B][M1]جامی چو به این شب برسی از پی عمری
[M2]زنهار سلام من بیدل برسانی
[A]
[B][M1]برگل از سبزه خط غالیه بویی داری
[M2]چشم بد دور چه آراسته رویی داری
[B][M1]چه دلاویز بود زلف تو یارب که دراو
[M2]صد دل آویخته از هر سر مویی داری
[B][M1]با همه نیک بود خوی تو لیکن چو فتد
[M2]با منت کار چه گویم که چه خویی داری
[B][M1]چشم بهبود مدار ای که دل افتاده چو من
[M2]درکف فتنه گری عربده جویی داری
[B][M1]گوی گفتن ذقنت را سخن بیهوده ست
[M2]گوش تا چند به هر بیهده گویی داری
[B][M1]بس که گلچهره اسیر تو شد و لاله عذار
[M2]چون چمن پر گل و لاله سر کویی داری
[B][M1]واصل کعبه شدن حد تو نبود جامی
[M2]اینقدر بس که به راهش تک و پویی داری
[A]
[B][M1]در وقت گل ای بلبل فریاد بسی داری
[M2]خوش وقت تو کز هرگل فریادرسی داری
[B][M1]از قافله لیلی گر واپسی ای مجنون
[M2]این بس که به گوش از وی بانگ جرسی داری
[B][M1]از کوی وی ای زاهد مایل سوی فردوسی
[M2]گر نغلطم از بستان رو در قفسی داری
[B][M1]پروانه صفت هرکس گرد سر تو گردان
[M2]لیکن تو کجا هرگز پروای کسی داری
[B][M1]از بهر خدا بگسل پیوند رقیب از خود
[M2]تا چند چو گل دامان در چنگ خسی داری
[B][M1]کردی به دل ای صوفی اسباب جهان شیرین
[M2]با دعوی طاووسی شغل مگسی داری
[B][M1]از مهر بتان جامی هر لحظه برآری دم
[M2]چون صبح درین معنی روشن نفسی داری
[A]
[B][M1]روشن شبی که شمع شبستان من شوی
[M2]ظلمت زدای کلبه احزان من شوی
[B][M1]جان ریختم به پای تو از چاک سینه کاش
[M2]پا در حریم سینه نهی جان من شوی
[B][M1]پاکان نیند درخور تو سینه ها کباب
[M2]من چون پزم خیال که مهمان من شوی
[B][M1]با باد همنفس نکنم سویت آه را
[M2]ترسم چو زلف خویش پریشان من شوی
[B][M1]حیرانیم خموش کند ورنه پیش تو
[M2]چندان کشم نفیر که حیران من شوی
[B][M1]چون طوطیان به شکر تو شکر شکن شوم
[M2]گر زان دهان و لب شکرستان من شوی
[B][M1]جامی نیم به ملک سخن خسروم خوش آن
[M2]کز خط خوب خواجه دیوان من شوی
[A]
[B][M1]از هیچ نشان داده دهانی که تو داری
[M2]بر موی کمر بسته میانی که تو داری
[B][M1]صد جامه جان چاک شود چون بخرامد
[M2]با لطف قبا سرو روانی که تو داری
[B][M1]شد از کشش ابروی تو قامت ما خم
[M2]کس را نرسد زور کمانی که تو داری
[B][M1]خط سبزی و رخ خوان جمال است و جهانی
[M2]مهمان شده سبزی و خوانی که تو داری
[B][M1]آنان که اسیران تو را طعنه زنانند
[M2]غافل شدگانند ز آنی که تو داری
[B][M1]هرکس ز جمالت شده قانع به نشانی
[M2]بیرون ز نشانهاست نشانی که تو داری
[B][M1]جامی به غزل کوش که در حد کمال است
[M2]برطرز حسن این سخنانی که تو داری
[A]
[B][M1]چون رخت بینم سر خویش از حیا پیش افکنی
[M2]وآتش محرومیم در سینه ریش افکنی
[B][M1]شهر پر غوغا شد از تو کاش چون آیی برون
[M2]دفع غوغا را نقابی بر رخ خویش افکنی
[B][M1]دست ده تا چینم آزارش به بوس ای جان که سنگ
[M2]برمن دیوانه از طفلان همه بیش افکنی
[B][M1]نیست جز خونریزی و عاشق کشی کیشی تو را
[M2]دمبدم تیر دگر برما ازان کیش افکنی
[B][M1]می زنی قرعه پی قتل رقیبان تا به کی
[M2]قرعه دولت به نام هر بداندیش افکنی
[B][M1]ریش دل گر کرد خانه چشم بر هم زن به ناز
[M2]در دلم چاک از مژه بهتر که از نیش افکنی
[B][M1]شاه خوبانی و درویش تو جامی دور نیست
[M2]گر به رحمت سایه ای بر حال درویش افکنی
[A]
[B][M1]پریرم دیدی و نادیده کردی
[M2]سلامت گفتم و نشنیده کردی
[B][M1]گر این معنی پسند خاطر توست
[M2]نمی گویم که نپسندیده کردی
[B][M1]دلم خون گشت و آمد همدم اشک
[M2]به دیده تا تو جا در دیده کردی
[B][M1]خوش آن روزی که از طعن رقیبان
[M2]به سوی من گذر ترسیده کردی
[B][M1]اگر گفتی سخن آهسته گفتی
[M2]وگر کردی نظر دزدیده کردی
[B][M1]شدی آرام جانم گوییا رحم
[M2]براین جان نیارامیده کردی
[B][M1]چو برگردیدی از جامی عجب نیست
[M2]که نامش بخت برگردیده کردی
[A]
[B][M1]گویی که منم یار تو ای جان و نباشی
[M2]وز یاری اغیار پشیمان و نباشی
[B][M1]بیچاره من آن دم که ز گل بوی تو آید
[M2]بر بوی تو آیم به گلستان و نباشی
[B][M1]می میرم ازین غم که چو بینم مهی از دور
[M2]در خاطرم افتد که تویی آن و نباشی
[B][M1]آیم سوی میدان تو کز سر فکنم گوی
[M2]آه ار برسم بر سر میدان و نباشی
[B][M1]درخواب شوم پیش تو گریان و بسوزم
[M2]چون باز کنم دیده گریان و نباشی
[B][M1]ویران کنیم خانه آباد که باشم
[M2]آبادی این خانه ویران و نباشی
[B][M1]جامی ز بتان گر لقب کافری آمد
[M2]به زانکه شمارند مسلمان و نباشی
[A]
[B][M1]دی آن چه شکل بود که از ره برآمدی
[M2]بر دیده جلوه کردی و در جان درآمدی
[B][M1]رفتی و بود روی تو از مهر و ماه به
[M2]منت خدای را که ازان بهتر آمدی
[B][M1]بیمار بودم از غم هجران طبیب وار
[M2]پا رنجه ساختی و مرا بر سر آمدی
[B][M1]تا جان دمی به قالب جان داده فراق
[M2]همچون مسیح با دم جان پرور امدی
[B][M1]رفتار تو ز خسته دلان جان همی برد
[M2]جانها فدات بر روش دیگر آمدی
[B][M1]نبود به راه تو ز لطافت نشان پای
[M2]گویی فرشته وار به بال و پرآمدی
[B][M1]جامی نوشت بهر تو دیوان خود چو دید
[M2]کز خیل نو خطان همه سردفتر آمدی
[A]
[B][M1]سبزخطا و گلرخا تازه بهار کیستی
[M2]طرف کله شکسته ای طرفه نگار کیستی
[B][M1]مرکب ناز زیر ران کرده کمان ز ابروان
[M2]ناوک غمزه برکمان بهر شکار کیستی
[B][M1]من به میان موج غم دیده ز خواب شب تهی
[M2]تا تو به خواب خفته ای سر به کنار کیستی
[B][M1]می گذری که هیچ کس خاک نشد به راه من
[M2]بین که ز فرق تا قدم غرق غبار کیستی
[B][M1]من به خمار هجر تو تشنه جگر فتاده ام
[M2]تا تو به جام وصل خود دفع خمار کیستی
[B][M1]بوی وصال غایبی یافتم ای صبا ز تو
[M2]قاصد کشور که یی پیک دیار کیستی
[B][M1]جامی و نکته های خوش لیک تو هیچ گه بدو
[M2]گوش نمی نهی که تو نکته گزار کیستی
[A]
[B][M1]زما همی گذری و به ما نمی نگری
[M2]چه جرم رفت و جنایت چرا نمی نگری
[B][M1]ز جور آنکه قفا سوی ما کنی و روی
[M2]همی کنیم فغان وز قفا نمی نگری
[B][M1]هزار سوخته دل از پی تو وای کنان
[M2]چه شوخ چشم نگاری که وا نمی نگری
[B][M1]چه کافری تو که هیچ از خدا نمی ترسی
[M2]به هیچ بنده برای خدا نمی نگری
[B][M1]خوش است از نظر لطف شاه حال گدا
[M2]تو شاه حسنی و حال گدا نمی نگری
[B][M1]هزار جا سر راهت گرفته هرکس و تو
[M2]ز ناز سوی کسان هیچ جا نمی نگری
[B][M1]به پیش پای تو جامی همی نهد سر خویش
[M2]ولی چه سود چو تو پیش پا نمی نگری
[A]
[B][M1]دل مرا ز هزار آرزو بگردانی
[M2]درآرزوی خودم کو به کو بگردانی
[B][M1]ز قبله روی بگردانیم که رو به من آر
[M2]به روی تو چو کنم روی رو بگردانی
[B][M1]چه باک ازانکه نیابم تو را ازان ترسم
[M2]که روی من ز ره جست و جو بگردانی
[B][M1]به رخ چو جعد مسلسل نهی هزاران دل
[M2]ز راه عقل به هر تار مو بگردانی
[B][M1]دهانت دایره لطف را شود مرکز
[M2]به گرد گل چو خط مشکبو بگردانی
[B][M1]خدای بین نیی ای پارسا که دل دهدت
[M2]که چشم خویش ز روی نکو بگردانی
[B][M1]نمیرد آتش جامی به ساغر ای ساقی
[M2]به دور او چه شود گر سبو بگردانی
[A]
[B][M1]ای کاش من برآن سر کو خاک بودمی
[M2]تا پایمال آن بت چالاک بودمی
[B][M1]تا باد بردیم به سر کوی دوست کاش
[M2]مردم نبودمی خس و خاشاک بودمی
[B][M1]پاک است یار و دامن پاکش گرفتمی
[M2]ز آلایش وجود خود ار پاک بودمی
[B][M1]روز شکارگر شدیم بخت سازگار
[M2]من نیز سر درآن خم فتراک بودمی
[B][M1]گر اشک دامنم نگرفتی ز ضعف تن
[M2]همراه آه رفته بر افلاک بودمی
[B][M1]بایستیم به دست ازان زلف رشته ای
[M2]تا من رفوگر جگر چاک بودمی
[B][M1]گر جرعه ای ز ساغر جامی نخوردمی
[M2]کی رند و دردخواره و بیباک بودمی
[A]
[B][M1]دیدمی دیدار آن دلدار دعنا کاشکی
[M2]دیده روشن کردمی زان روی زیبا کاشکی
[B][M1]خاطر اندر سایه طوبی نیاساید مرا
[M2]سایه کردی بر سرم آن سرو بالا کاشکی
[B][M1]گرچه امروز از جمال او نگشتم بهره مند
[M2]وعده این دولت افتادی به فردا کاشکی
[B][M1]عاشقان را رخصت گل دیدن و چیدن چه سود
[M2]بودی آن گلچهره را اذن تماشا کاشکی
[B][M1]کاشکی گویم مرا گشتی وصال او نصیب
[M2]بی نصیبان را نصیبی نیست الا کاشکی
[B][M1]با وجود عقل و دین سامان نگیرد کار عاشق
[M2]در هجوم این شدی ان هر دو یغما کاشکی
[B][M1]نظم جامی راکه شد در وصف لطف او چو در
[M2]بودیم در سلک نزدیکان او جا کاشکی
[B][M1]هرچه خواهد باد حاصل در حریم بزم او
[M2]وز حریم بزم او صد ساله ره تا کاشکی
[A]
[B][M1]ماییم و خاکساری و عجز وفتادگی
[M2]دستی به سر ز دست دل از دست دادگی
[B][M1]چون بر بساط حسن دوانی زناز اسپ
[M2]شاهان ملک را نرسد جز پیادگی
[B][M1]کردی بهشت منزل ما را ز روی خویش
[M2]سر برزد از شمایل تو حورزادگی
[B][M1]در مجلس تو شاهد گل وانهاد روی
[M2]وز تو نداشت شرم زهی وانهادگی
[B][M1]گر گویمت که آینه ام طلعت تو را
[M2]رخ برمتاب کین سخن آید ز سادگی
[B][M1]گفتی که کم گری و زخم بین ولی چه سود
[M2]در کار من چو گریه نکرد ایستادگی
[B][M1]جامی اگر نه جام به یاد لبت کشد
[M2]درکام ذوق او نکند باده بادگی
[A]
[B][M1]هیچ ازین مبتلا نمی پرسی
[M2]چیست موجب چرا نمی پرسی
[B][M1]نیست پروای حال بنده تو را
[M2]وز برای خدا نمی پرسی
[B][M1]وقت بیگانگان خوش است بسی
[M2]کز من آشنا نمی پرسی
[B][M1]همه جا بر تو راه می گیرم
[M2]هرگزم هیچ جا نمی پرسی
[B][M1]پادشاهی کس از تو چون پرسد
[M2]که چرا از گدا نمی پرسی
[B][M1]به طفیل سگان بپرس از من
[M2]گر از ایشان جدا نمی پرسی
[B][M1]حال جامی وفاست با سگ تو
[M2]حال اهل وفا نمی پرسی
[A]
[B][M1]سوی بیمار خود ای جان جهان دیر آیی
[M2]خواهی از غم بکشی زودش ازان دیر آیی
[B][M1]عمر بس زود رود جان چو رود دیرآید
[M2]چند چون عمر روی زود و چو جان دیر آیی
[B][M1]هست در زاویه سینه خیال تو مقیم
[M2]گرچه در دیده خونابه فشان دیر آیی
[B][M1]مرکز دایره حسنی و خوبان جهان
[M2]چشم بر راه تو لیکن به میان دیرآیی
[B][M1]آمدی زود ولی کام دلم دیر دهی
[M2]زودرس میوه ای اما به دهان دیرآیی
[B][M1]زود رفتی که نهان آیم ازان می ترسم
[M2]کآشکارا بروی زود و نهان دیرآیی
[B][M1]جامی از چنگ رسد زمزمه عشق چرا
[M2]گر نیی سنگ به فریاد و فغان دیرآیی
[A]
[B][M1]مشک تر بر برگ گل سودی بلای جان شدی
[M2]کار جان چون ساختی غارتگر ایمان شدی
[B][M1]گرد لعل جانفزای خود فزودی خط سبز
[M2]خضر را رهبر به سوی چشمه حیوان شدی
[B][M1]می شکافی موی در سر ضمیر دیگران
[M2]صورت حال خودت گفتم چنین نادان شدی
[B][M1]روی تو ماه تمام آمد چرا چون ماه نو
[M2]گوشه ابرو نمودی ناگه و پنهان شدی
[B][M1]غنچه امید من بود از تو عمری ناشکفت
[M2]خرم آن روزی که چون دیدی مرا خندان شدی
[B][M1]نوخطان شهر را سربر خط فرمان توست
[M2]کوس دولت زن که ملک حسن را سلطان شدی
[B][M1]یاد آن روزی که در ره دیدمت گفته به ناز
[M2]راه خود رو جامیا چندین چرا حیران شدی
[A]
[B][M1]چو گرد ماه خط مشکبو بگردانی
[M2]دلی ز راه به هر تار مو بگردانی
[B][M1]چگونه روی تو بینم چو بهر دیدن تو
[M2]به هر طرف که کنم روی رو بگردانی
[B][M1]نمی رسد به تو هیچ ارزو چو جلوه کنی
[M2]رخم ز قبله هر آرزو بگردانی
[B][M1]به هر فتاده بود خوی تو نکوکاری
[M2]به بخت ما چو رسد کار خو بگردانی
[B][M1]بدان هوس که به کویت رسم خوشم که مرا
[M2]کشان کشان چو سگان کو به کو بگردانی
[B][M1]به باده سرزنشم چند زاهدا چه شود
[M2]که سنگ خود ز سر این سبو بگردانی
[B][M1]نیافت ره به تو جامی به گفت و گوی آن به
[M2]که روی او ز ره گفت و گو بگردانی
[A]
[B][M1]در کمندت به گرفتاری من نیست کسی
[M2]با سگانت به وفاداری من نیست کسی
[B][M1]با همه یاری و از یاری من بیزاری
[M2]در همه شهر به بی یاری من نیست کسی
[B][M1]زاریم در دل و دل در خم زلف تو نهان
[M2]جز تو واقف شده بر زاری من نیست کسی
[B][M1]تا لب لعل تو کام دل خونخواران است
[M2]از دل و دیده به خونخواری من نیست کسی
[B][M1]پیش رویت همه را دادن جان آسان است
[M2]بی تو جان داده به دشواری من نیست کسی
[B][M1]سر ز سودای کسان دل ز غم غیر تهیست
[M2]در ره تو به سبکباری من نیست کسی
[B][M1]گفتیم حال تو بر بستر غم جامی چیست
[M2]قدمی نه که به بیماری من نیست کسی
[A]
[B][M1]بپوش خط بناگوش نازنین کسی
[M2]که نیست ایمن ازین فتنه عقل و دین کسی
[B][M1]به کین هیچکسان برمیان کمر بستی
[M2]کمر نبسته چو تو هیچ کس به کین کسی
[B][M1]به آن صلایه اقبال هر سری نه سزاست
[M2]مباد خاک درت صندل جبین کسی
[B][M1]به دستیاری دولت فلک سبیکه سیم
[M2]چو ساعدت ننهاده در آستین کسی
[B][M1]به خاک سوخته جانا مکن خرام مباد
[M2]رسد به دامن تو آه آتشین کسی
[B][M1]حریم خاص تو خواهم تمام روی زمین
[M2]نخواهمت که نهی پای بر زمین کسی
[B][M1]به زیر طره تو کرده جای خال سیاه
[M2]چو هندویی که نشسته ست در کمین کسی
[B][M1]خوش است عالم از انفاست ای صبا گویی
[M2]گشاده ای گره از جعد عنبرین کسی
[B][M1]بس است خاطر سحرآفرین تو را جامی
[M2]چه حاجت است درین سحرت آفرین کسی
[A]
[B][M1]بیمار تو شدم به عیادت نیامدی
[M2]سوی مرید خود به ارادت نیامدی
[B][M1]رنجوریم فزود چو در پرسشم قدم
[M2]رنجه نکردی و به عیادت نیامدی
[B][M1]گویند در ثواب عیادت عبادت است
[M2]قصد ثواب را به عیادت نیامدی
[B][M1]از بخت نامساعد من ای همای قدس
[M2]برمن فکنده ظل سعادت نیامدی
[B][M1]هرگز به حسن ماه نسنجید خویش را
[M2]کز وی چو آفتاب زیادت نیامدی
[B][M1]عاشق کشی به تیغ جفا عادت تو بود
[M2]با ما چه شد که بر سر عادت نیامدی
[B][M1]جامی به شهد و شیر چو هر بوالهوس نمیر
[M2]گر تیغ عشق اهل شهادت نیامدی
[A]
[B][M1]نه بشر خوانمت ای دوست نه حور و نه پری
[M2]این همه بر تو حجاب است تو چیز دگری
[B][M1]نور پاکی و فسانه ست حدیث گل و آب
[M2]لطف محضی و بهانه ست لباس بشری
[B][M1]جلوه حسن تو از شکل مبراست ولی
[M2]می توانی که به هر شکل کنی جلوه گری
[B][M1]هیچ صورت نتواند که کند بند تو را
[M2]در صور ظاهری اما نه اسیر صوری
[B][M1]جان همی دانمت آن دم که نهان می آیی
[M2]عمر می خوانمت آنجا که روان می گذری
[B][M1]حد اندیشه نباشد صفت خوبی تو
[M2]هرچه اندیشه کند خاطر ازان خوبتری
[B][M1]در مرایای صور ناظر منظور تویی
[M2]وحدت ذات تو از وهم دویی هست بری
[B][M1]می کنی جلوه نخست از رخ خوبان جهان
[M2]آنگه از دیده عشاق درآن می نگری
[B][M1]گر نه از دیده عشاق تو باشی ناظر
[M2]کیست جامی که کند دعوی صاحبنظری
[A]
[B][M1]ای ز غمهای تو با مردن برابر زندگی
[M2]ضربت تیغت پیاپی زندگی بر زندگی
[B][M1]چون ز بخت خود طمع دارم دوام وصل تو
[M2]می نگردد جاودان کس را میسر زندگی
[B][M1]با حضور تو چه نسبت صحبت اغیار را
[M2]هرکسی داند که هست از مرگ خوشتر زندگی
[B][M1]چون تو بستی پرده بر رخ گو اجل بگشای دست
[M2]نیست حظی عاشقان را بعد ازین در زندگی
[B][M1]کشته تو تا خورد یک بار دیگر زخم تو
[M2]از خدا خواهد که یابد بار دیگر زندگی
[B][M1]روز هجران تو میرد زار عاشق همچو شمع
[M2]چون رسد شام وصالت گیرد از سر زندگی
[B][M1]نام جامی در جهان ماند از تخلصهای خوش
[M2]دارد آری از سخن نام سخنور زندگی
[A]
[B][M1]ای که به شیرین سخنی نرخ شکر می شکنی
[M2]حبک اضنی بدنی شوقک افنی وسنی
[B][M1]چهره برافروخته ای جان کسان سوخته ای
[M2]ماه کدامین فلکی شمع کدام انجمنی
[B][M1]دیده کنم فرش رهت چون تو به سویم گذری
[M2]سر فکنم در قدمت گر تو ز پایم فکنی
[B][M1]گشت چمن کن بگشا غنچه صفت بند قبا
[M2]تا نکند شاهد گل دعوی نازک بدنی
[B][M1]پرده چو از چهره کشی حیرت شمع چگلی
[M2]شانه چو در طره زنی غیرت مشک ختنی
[B][M1]عشق تو و هستی من آتش و آبند به هم
[M2]حین تغیبت بدا حین بدا غیبنی
[B][M1]جامی اگر ساخت هدف یار سواد بصرت
[M2]به که قدم پیش نهی دیده به هم برنزنی
[A]
[B][M1]ای سپهر از هجر یارم سوختی
[M2]زاریم دیدی و زارم سوختی
[B][M1]روز من کردی شب تار و چو شمع
[M2]زار در شبهای تارم سوختی
[B][M1]لاله رویی را ز من کردی جدا
[M2]دل به داغش لاله وارم سوختی
[B][M1]زآتشی کز نعل سم اسب جست
[M2]در پی آن شهسوارم سوختی
[B][M1]وعده دیدار او دادی مرا
[M2]جان به داغ انتظارم سوختی
[B][M1]آنچنان کز روغن افروزد چراغ
[M2]زآب چشم اشکبارم سوختی
[B][M1]هرکه جز جامی زجام لعل او
[M2]مست کردی وز خمارم سوختی
[A]
[B][M1]دو ساعد تو که آیین هر دو هست یکی
[M2]به خون خسته دلان کرده اند دست یکی
[B][M1]کرشمه های تو شد رهنمون عشوه گران
[M2]که رخ گشاد یکی و نقاب بست یکی
[B][M1]ز قید عشق تو بیم است مرغ وماهی را
[M2]که هست دام یکی زان دو زلف و شست یکی
[B][M1]حدیث محنت و راحت مگوی با عاشق
[M2]که هست مرغ هوا را بلند و پست یکی
[B][M1]هزار مدعی زهد و تقوی آمد لیک
[M2]سلامت از شکن زلف تو نجست یکی
[B][M1]همیشه مست بود شوخ و فتنه جوی ولی
[M2]چو چشم تو نبود از هزار مست یکی
[B][M1]مکن به مصطبه عشق عیب کس جامی
[M2]که پارسا بود اینجا و می پرست یکی
[A]
[B][M1]ای از دو جام لعلت ما را تمام نیمی
[M2]عیش تمام ما را بس زان دو جام نیمی
[B][M1]روشن جبین توست این یا خود طلوع کرده
[M2]از مطلع سعادت ماه تمام نیمی
[B][M1]گفتم ز ذکر نامت یابم ز خود رهایی
[M2]از خود تمام رستم ناگفته نام نیمی
[B][M1]تا ماه عید باشد شبهای عاشقان را
[M2]بنمای زان دو ابرو هر وقت شام نیمی
[B][M1]از سوز سینه پختم دیگ امید لیکن
[M2]از سردی رقیبان مانده ست خام نیمی
[B][M1]زین نیم جان که دارم دشوار زنده مانم
[M2]پیش آر لب کزو هم گیرم به وام نیمی
[B][M1]نبود ز هر لب تو یک بوسه حد جامی
[M2]یک بوسه بس ز هر دو از هر کدام نیمی
[A]
[B][M1]دی جعد عنبر افشان برماه بسته بودی
[M2]خورشید چاشتگه را رونق شکسته بودی
[B][M1]خوش آنکه با خیالت شب چشم بسته بودم
[M2]چون چشم باز کردم پیشم نشسته بودی
[B][M1]حاسد ز بخت وارون گر چه نشست در خون
[M2]چون اختر سعادت بر من خجسته بودی
[B][M1]نگسستم از تو هرگز امید گر چه عمری
[M2]پیوند آشنایی از من گسسته بودی
[B][M1]جانم به غمزه خستی لیکن ز لطف پرسش
[M2]راحت رسان چو مرهم بر جان خسته بودی
[B][M1]گیسو کشان رسیدی چون مشکبو غزالی
[M2]کز دست صید پیشه با دام جسته بودی
[B][M1]جامی کنون که رستی از خود به عشق و مستی
[M2]می خواه عذر عمری کز خود نرسته بودی
[END]