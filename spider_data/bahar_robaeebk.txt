[START][A]
[B][M1]اقسام سخن چهار باشد همه جا
[M2]فخر است ‌و مدیح‌ است ‌و نسیب ‌است و هجا
[B][M1]از فخر و نسیب و مدح من بردی سود
[M2]وقت است که از هجا نشانمت بجا
[A]
[B][M1]از خصم کشیدن به وفا مور و جفا
[M2]برهان نزاکت است و دستور صفا
[B][M1]در کشور ما اصل نزاکت این است
[M2]واوبلا وامصیبتا وا اسفا
[A]
[B][M1]آزادی ماست اصل آبادی ما
[M2]این است نتیجهٔ خدادادی ما
[B][M1]آزاد بزی ولی نگر تا نشود
[M2]آزادی تو رهزن آزادی ما
[A]
[B][M1]مخلوق جهان به گرگ مانند درست
[M2]با قادر عاجزند و بر عاجز چست
[B][M1]سستند به گیرودار چون باشی سخت
[M2]سختند به کارزار چون باشی سست
[A]
[B][M1]از دامن کوه لاله ناگه برجست
[M2]گلگون‌رخی و تیشهٔ سبزی در دست
[B][M1]با فرق سر دریده گویی فرهاد
[M2]از خاک برون آمد و بر سنگ نشست
[A]
[B][M1]بر دامن دشت بنگر آن نرگس مست
[M2]چشمی به ره و سبزه‌عصایی در دست
[B][M1]گویی مجنون به انتظار لیلی
[M2]ازگور برون آمد و بر سبزه نشست
[A]
[B][M1]ستار غیور ارجمندیت بجاست
[M2]قانون‌طلبی و حق‌پسندیت بجاست
[B][M1]از صدمت پا منال و کوتاهی گام
[M2]خوشبخت نشین که سربلندیت بجاست
[A]
[B][M1]پرهیز از خودکه جای پرهیز اینجاست
[M2]وزکس مطلب چیز که هر چیز اینجاست
[B][M1]تا چند پی راز خدا می گردی
[M2]راز دل خود جوکه‌خدا نیز اینجاست
[A]
[B][M1]تا بُخل و حسادت به‌ جهان راهبر است
[M2]آزاده ذلیل و راستگو در خطر است
[B][M1]خون تو مدرسا هدر گشت بلی
[M2]خونی که شبی گذشت بر وی هدر است
[A]
[B][M1]هان ای وکلا فضل خدا یار شماست
[M2]آسایش ما به حس بیدار شماست
[B][M1]در کار بکوشید خدا را کامروز
[M2]چشم‌ودل‌وگوش‌خلق‌درکارشماست
[A]
[B][M1]امروز نه کس ‌ز عشق آگه چو من است
[M2]کز شکّر عشقم‌ همه‌ شیرین ‌سخن‌ است
[B][M1]در هر مژهٔ من به ره خسرو عشق
[M2]نیروی هزار تیشهٔ کوهکن است
[A]
[B][M1]آیین جهان طبل جفا کوفتن است
[M2]خایسک بلا بر سر ما کوفتن است
[B][M1]این کشتن و این کشته شدن مردان راست
[M2]کانجا که زنست رقص و پا کوفتن است
[A]
[B][M1]من برگ گلم باغ شبستان من است
[M2]وآن‌بلبل خوش‌لهجه غزلخوان من‌است
[B][M1]نوباوهٔ شب که شبنمش می‌خوانند
[M2]هر صبح به نیم‌بوسه مهمان من است
[A]
[B][M1]خوش باش که گیتی نه برای من و تست
[M2]وین کار برون ز ماجرای من و تست
[B][M1]در خلقت عالم نبود مقصودی
[M2]قصدی هم اگر بود ورای من و تست
[A]
[B][M1]ادوارد براون فاضل ایران‌دوست
[M2]کش فکر نکو قول نکو فعل نکوست
[B][M1]از مردم انگلیس بر مردم پارس
[M2]گر مرحمتی بود همین تنها اوست
[A]
[B][M1]ارباب که صنعت وجاهت فن اوست
[M2]خون فقرا تمام بر گردن اوست
[B][M1]طاوس بهشت است به صورت لیکن
[M2]ابلیس نهفته زیر پیراهن اوست
[A]
[B][M1]برخاست خروس صبح برخیز ای دوست
[M2]ز انگور بگیر خون و ده در رگ و پوست
[B][M1]عشق من و تو قصهٔ مشت است و درفش
[M2]جور تو و دل صحبت سنگ است و سبوست
[A]
[B][M1]در ماتمت ای‌ملک‌، مُلک خون بگریست
[M2]وز سوز تو در افق فلک خون بگریست
[B][M1]تا خاک‌نشین شدی تو ای گنج کمال
[M2]زین‌غصه سماک‌بر سمک خون بگریست
[A]
[B][M1]این قلب که محزون‌تر از او پیدا نیست
[M2]وین چشم که پرخون‌تر از او پیدا نیست
[B][M1]دانی ز چه آن شکسته وین خونین است
[M2]زان حسن که افزون‌تر از او پیدا نیست
[A]
[B][M1]افسوس که صاحب نفسی پیدا نیست
[M2]فریاد، که فریادرسی پیدا نیست
[B][M1]بس لابه نمودیم و کس آواز نداد
[M2]پیداست که در خانه کسی پیدا نیست
[A]
[B][M1]چون خطه طوس را پس پشت بهشت
[M2]در خطهٔ بجنورد دل این بیت نوشت
[B][M1]پیداست که حالتش چه خواهد بودن
[M2]بیچاره که از جهنم آید به بهشت
[A]
[B][M1]تا حجهٔ دین محمد از خاک برفت
[M2]از خاک خروش ما بر افلاک برفت
[B][M1]تایخ وفاتش این چنین است که: وی
[M2]پاک آمد وپاک زیست هم پاک برفت
[A]
[B][M1]چون آینه نورخیز گشتی‌، احنست
[M2]چون اره به خلق تیز گشتی احسنت
[B][M1]در کفش ادیبان جهان کردی پای
[M2]غوره نشده مویز گشتی‌، احسنت
[A]
[B][M1]زین مردم دل‌سیاه‌، رخ دارم زرد
[M2]بیدردی خلق دردم افزود به‌درد
[B][M1]جز خوردن‌خون‌دگرچه‌می‌شاید کرد
[M2]خون‌باید خورد و باز خون‌باید خورد
[A]
[B][M1]امشب ز فراق دوست خوابم نبرد
[M2]هم دل به سوی شمع و کتابم نبرد
[B][M1]از بس که دو دیده آب حسرت بارد
[M2]بیدار نشسته‌ام که آبم نبرد
[A]
[B][M1]چشمت به سیه‌بختی من ایماکرد
[M2]زلف تو به قتلم آستین بالا کرد
[B][M1]بنوشت خطت به خون من لایحه‌ای
[M2]خال سیهت لایحه را امضا کرد
[A]
[B][M1]ای خواجه وثوق گاه غرق تو رسد
[M2]هنگام خمود رعد و برق‌ تو رسد
[B][M1]جامی که شکسته‌ای به پای تو خلد
[M2]تیغی که فکنده‌ای به فرق تو رسد
[A]
[B][M1]ماه رمضان و روزه جانا طی شد
[M2]ایام دف و چنگ و رباب و نی شد
[B][M1]آید رمضان باز و همی خواهد رفت
[M2]وین عمر ندانیم کی آمد کی شد
[A]
[B][M1]خشخاش و عسل بهم برآمیخته‌اند
[M2]جزوی ز گلاب اندرو ریخته‌اند
[B][M1]پس در ورق زرد گلشن بیخته‌اند
[M2]وانگاه به شاخ سروش آویخته‌اند
[A]
[B][M1]گر زیر فلک فکر من آزاد نبود
[M2]در حنجره‌ام این‌همه فریاد نبود
[B][M1]مسعود گر اندیشهٔ آزاد نداشت
[M2]از قلعهٔ نای خلق را یاد نبود
[A]
[B][M1]ای مرکزیان گر گل و ریحان خواهید
[M2]ور بلبل سرمست غزلخوان خواهید
[B][M1]یا مرکز ملک را به بجنورد کشید
[M2]یا آنکه بهار را به تهران خواهید
[A]
[B][M1]شد نیمی عمر در خرافات هدر
[M2]وندر حیرت گذشت یک نیم دگر
[B][M1]و امروز به چنگ لاالهیم اندر
[M2]ز الله مگر به مرگ یابیم خبر
[A]
[B][M1]گر مانده و ناتوان و گر خسته و زار
[M2]ما وز طلبش دست کشیدن‌، زنهار
[B][M1]افتان خیزان رسیم تا منزل دوست
[M2]پرسان پرسان روبم تا خیمهٔ یار
[A]
[B][M1]ای بسته چو فندق به سرانگشت‌، نگار
[M2]رویت چو چراغ و طرّه‌ات چون شب تار
[B][M1]از مدرسه و کتاب گشتم بیزار
[M2]ای ترک پسر دختر انگور بیار
[A]
[B][M1]با خرقه و تسبیح مرا دید چو یار
[M2]گفتا ز چراغ زهد ناید انوار
[B][M1]کس شهد ندیده است در کان نمک
[M2]کس میوه نچیده است از شاخ چنار
[A]
[B][M1]ای زورآور که خون ما خورده پریر
[M2]وی بسته فرو قماط ما با زنجیر
[B][M1]امروز تو کاملی و ما رشدپذیر
[M2]فردا باشد که ما جوانیم و تو پیر
[A]
[B][M1]زاغی می گفت اگر بمیرد شهباز
[M2]من جای کنم بدست شاهان از ناز
[B][M1]بلبل بشنید وگفت کای بندهٔ آز
[M2]رو لاف مزن با وزغ وموش بساز
[A]
[B][M1]ای ساده‌دلان زر گرگ حیلت‌باز
[M2]با جهد شما سیم و زر آورد فراز
[B][M1]چون حب زری ازو نمودید نیاز
[M2]ناگاه میانتان جدا کرد چو گاز
[A]
[B][M1]چون از در تسلیم نشد یار، عزیز
[M2]در چنگ رضا گشت گرفتار، عزیز
[B][M1]خورد آن گل‌تازه چوب و شد نفی به‌خوار
[M2]زین کار عزیز خوار شد خوار عزیز
[A]
[B][M1]آمد رمضان و خلق رفتند ز هوش
[M2]شد میکده‌ها قفل و زبان‌ها خاموش
[B][M1]تا نشنود الغیاث می‌خواران را
[M2]مینای عرق پنبه نهادست به گوش
[A]
[B][M1]ای برده گل رازقی از روی تو رشک
[M2]در دیدهٔ مه ز دود سیگار تو اشک
[B][M1]گفتم که چو لاله داغدار است دلم
[M2]گفتی که دهم کام دلت یعنی کشک
[A]
[B][M1]ای میر اجل گر دهدم مهل اجل
[M2]خواهم کرد این‌مشکل لاینحل حل
[B][M1]گرخوش‌عمل‌،‌ار بدعمل از ری رفتم
[M2]ای مهتر ری حی علی خیر عمل
[A]
[B][M1]شهریست پر از همهمه و قالاقیل
[M2]بهتان و دروغ و غیبت و فحش سبیل
[B][M1]خستیم از این همهمه ای گوش امان
[M2]مُردیم ازین زندگی ای مرگ دخیل
[A]
[B][M1]ای شمع شبستان من‌، ای مام گرام
[M2]رفتی و سیه شد به من از غم ایام
[B][M1]بر قبر تو اوفتادم ای گمشده مام
[M2]چون فانوسی که شمع آن گشته تمام
[A]
[B][M1]در زلف تو آشوب زمن می‌بینم
[M2]بیگانه نبیند آنچه من می‌بینم
[B][M1]او پیچ و خم و تاب و گره می‌نگرد
[M2]من بخت سیاه خوبشتن می‌بینم
[A]
[B][M1]چون شمع بسی رشتهٔ جان سوخته‌ایم
[M2]آتش به دل سوخته افروخته‌ایم
[B][M1]صد دامن از اشگ دیده اندوخته‌ایم
[M2]یک سوز ز پروانه نیاموخته‌ایم
[A]
[B][M1]دیشب من و پروانه سخن می‌گفتیم
[M2]گاه از گل و گه ز شمع‌، می‌آشفتیم
[B][M1]شد صبح نه پروانه به جا ماند و نه من
[M2]گل نیز پر افشاند که ما هم رفتیم
[A]
[B][M1]ما بادهٔ عزت و جلالت نوشیم
[M2]در راه شرف از دل و از جان کوشیم
[B][M1]گر در صف رزم جامه از خون پوشیم
[M2]آزادی را به بندگی نفروشیم
[A]
[B][M1]ما درس صداقت و صفا می‌خوانیم
[M2]آیین محبت و وفا می‌دانیم
[B][M1]زبن بی‌هنران سفله ای دل مخروش
[M2]کانها همه می‌روند و ما می‌مانیم
[A]
[B][M1]برخیز که خود را ز غم آزاده کنیم
[M2]تا کی طلب روزی ننهاده کنیم
[B][M1]آخر که گل ما به سبو خواهد رفت
[M2]کن فکر سبویی که پر از باده کنیم
[A]
[B][M1]گر مدحی از ابنای بشر می گوبم
[M2]نه چون دگران به طمع زر می‌گویم
[B][M1]آنان پی جلب نفع کوبند مدیح
[M2]من مدح پی دفع ضرر می گویم
[A]
[B][M1]تن چیست‌؟ مرکبی ز چندین معدن
[M2]پرگشته ز میراث نیاکان کهن
[B][M1]محکوم محیط و انقلابات زمن
[M2]تن گر گنهی کند چه بحثی است به من‌؟
[A]
[B][M1]رفتم بر توپ تا بکوبم دشمن
[M2]فریاد برآورد که ای وای به من
[B][M1]دست دگری و خانمان دگری
[M2]من مظلمهٔ که می‌برم برگردن‌؟‌!
[A]
[B][M1]عمری بسپردیم به کام دگران
[M2]ما در تشویش و قوم در خواب گران
[B][M1]القصه وطن را به دو چشم نگران
[M2]رفتیم و سپردیم به هنگامه‌گران
[A]
[B][M1]چشم فلک است بر ستمگر نگران
[M2]بیدار شود ظالم ازین خواب گران
[B][M1]ازکار نمانده این جهان گذران
[M2]بر ما بگذشت و بگذرد بر دگران
[A]
[B][M1]یک روی چو آیینه مبادا انسان
[M2]کاخر شکند ز جلوهٔ روی خسان
[B][M1]مانندهٔ تیغ شو همه روی و زبان
[M2]تا بگذری از میان مردم آسان
[A]
[B][M1]بر درگه خود پلنگ دربان کردن
[M2]بر گلهٔ خویش گرگ چوپان کردن
[B][M1]سگ در بغل و مار به دامان کردن
[M2]بهتر که جوی به سفله احسان کردن
[A]
[B][M1]قلبم به حدیثی که شنیدی مشکن
[M2]عهدم به خطایی که ندیدی مشکن
[B][M1]تیغی که بدو فتح نمودی مفروش
[M2]جامی که بدو باده کشیدی مشکن
[A]
[B][M1]ای خواجه به خط بد دلی سیر مکن
[M2]خوبی را بی‌برکت و بی‌خیر مکن
[B][M1]کاری که‌پس‌از سه سال هم‌عهدی و صدق
[M2]با من کردی بس است با غیر مکن
[A]
[B][M1]سردار به شه گفت سپاهی از من
[M2]امضای اوامر و نواهی از من
[B][M1]عزل‌از من و نصب از من و دربار ازتو
[M2]تخت ازتو و تاج از تو و شاهی از من
[A]
[B][M1]آمادهٔ جنگ باش کاین چرخ حرون
[M2]با نرم‌دلی با تو نگردد مقرون
[B][M1]جز با جنگ آماده نمی‌گردد صلح
[M2]جزبا خون پاکیزه نمی گردد خون
[A]
[B][M1]سرتیپ‌، شدم ذلیل در جنگ پشه
[M2]بیمارم و زار و مانده در چنگ پشه
[B][M1]از زحمت روزگشته‌ام قد مگس
[M2]وز خستگی شب شده‌ام رنگ پشه
[A]
[B][M1]ای خواجهٔ راد و مشفق دیرینه
[M2]دوری شاید ولی به این دیری نه
[B][M1]ساعت مشمر فال بدو نیک مگیر
[M2]مگذار که تقویم شود پارینه
[A]
[B][M1]زان نرگس نیم مست مستم کردی
[M2]زان قامت افراشته پستم کردی
[B][M1]گویندکه بت همی شکست ابراهیم
[M2]ای ابراهیم بت‌پرستم کردی
[A]
[B][M1]ای کاش دلم به دوست مفتون نشدی
[M2]چون‌ مفتون‌ شد ز هجر مجنون نشدی
[B][M1]چون‌مجنون‌شد ز رنج پرخون نشدی
[M2]چون‌ پر خون شد ز دیده‌ بیرون نشدی
[A]
[B][M1]ای ایرانی خفتی و بگذشت بسی
[M2]برخیز و به کار خویش بنگر نفسی
[B][M1]ور کشته‌ شوی جز این مبادت هوسی
[M2]کاین خانه از آن توست نی زان کسی
[A]
[B][M1]ای مادر اگر دسترسی داشتمی
[M2]سنگ سیه ازگور تو برداشتمی
[B][M1]خود را گل و خاک تیره پنداشتمی
[M2]تنهات به زبر خاک نگذاشتمی
[A]
[B][M1]ای روح روان که فارغ از این بدنی
[M2]جویای عزیزکردهٔ خویشتنی
[B][M1]ای خفته به خاک‌، من تو هستم تو منی
[M2]من فرزندم تو مادر ممتحنی
[A]
[B][M1]تا بشکافد به هم دل نالانی
[M2]تا خون بارد ز دیدهٔ گریانی
[B][M1]هرجاکه‌ دمد ستاکی اندر لب جوی
[M2]دست بشرش بسر نهد پیکانی
[A]
[B][M1]از پیش و پس حیات بر خیره مپوی
[M2]دم را بنگر ز آمده و رفته مگوی
[B][M1]آن را که گذشته است بیهوده میاب
[M2]وآن را که نیامده است بیهوده مجوی
[A]
[B][M1]آن کس که رموز غیب داند، نه تویی
[M2]وان کو خط نابوده بخواند، نه تویی
[B][M1]اندیشهٔ عاقبت مکن کز پس مرگ
[M2]چیزی هم اگر از تو بماند، نه تویی
[END]