[START][A]
[B][M1]الهی! کمال الهی تو راست
[M2]جمال جهان پادشاهی تو راست
[B][M1]جمال تو از وسع بینش، برون
[M2]کمال از حد آفرینش، برون
[B][M1]بلندی و پستی نخوانم تو را
[M2]مقید به اینها ندانم تو را
[B][M1]نه تنها بلندی و پستی تویی،
[M2]که هستی‌ده و هست و هستی تویی
[B][M1]چو بیرونی از عقل و وهم و قیاس،
[M2]تو را چون شناسم من ناشناس؟
[B][M1]ز آغاز این نامه تا ختم کار
[M2]گر آرد یکی نامجو در شمار
[B][M1]همه دفتر فضل و انعام توست
[M2]مفصل شدهٔ نسخهٔ نام توست
[B][M1]نگویم که نامت هزار و یکی است
[M2]که با آن هزاران هزار اندکی است
[B][M1]تویی کز تو کس را نباشد گزیر
[M2]در افتادگی‌ها تویی دستگیر
[B][M1]ندارم ز کس دستگیری هوس
[M2]ز دست تو می‌آید این کار و بس!
[B][M1]عبث را درین کارگه راه نیست
[M2]ولی هر سر از هر سر آگاه نیست
[B][M1]به ما اختیاری که دادی به کار
[M2]ندادی در آن اختیار، اختیار!
[B][M1]چو سررشتهٔ کار در دست توست
[M2]کننده، به هر کار پابست توست
[B][M1]سزد گر ز حیرت برآریم دم
[M2]چو مختار باشیم و مجبور هم
[B][M1]یکی جوی جامی! دو جویی مکن!
[M2]به میدان وحدت دوگویی مکن!
[B][M1]یکی اصل جمعیت و زندگی‌ست
[M2]دویی تخم مرگ و پراکندگی‌ست
[A]
[B][M1]دلا دیدهٔ دوربین برگشای!
[M2]درین دیر دیرینهٔ دیرپای
[B][M1]ببین غور دور شباروزی‌اش!
[M2]به خورشید و مه، عالم افروزی‌اش!
[B][M1]شب و روز او چون دو یغمایی‌اند
[M2]دو پیمانهٔ عمر پیمایی‌اند
[B][M1]دو طرار هشیار و، تو خفته مست
[M2]پی کیسه ببریدنت تیزدست
[B][M1]به عبرت نظر کن که گردون چه کرد!
[M2]فریدون کجا رفت و قارون چه کرد!
[B][M1]پی گنج بردند بسیار رنج
[M2]کنون خاک ریزند به سر چو گنج
[B][M1]پی عزت نفس، خواری مکش!
[M2]ز حرص و طمع خاکساری مکش!
[B][M1]طلب را نمی‌گویم انکار کن،
[M2]طلب کن، ولیکن به هنجار کن!
[B][M1]به مردار جویی چو کرکس مباش!
[M2]گرفتار هر ناکس و کس مباش!
[A]
[B][M1]سخن ز آسمان‌ها فرود آمده‌ست
[M2]بر اقلیم جان‌ها فرود آمده‌ست
[B][M1]بود تابش ماه و مهر از سخن
[M2]بود گردش نه سپهر از سخن
[B][M1]سخن مایهٔ سحر و افسو بود
[M2]به تخصیص وقتی که موزون بود
[B][M1]زدم عمری از بی‌مثالان مثل
[M2]سرودم به وصف غزالان غزل
[B][M1]نمودم ره راست عشاق را
[M2]ز آوازه پر کردم آفاق را
[B][M1]به قصد قصاید شدم تیزگام
[M2]برآمد به نظم معمام نام
[B][M1]ز بی‌چارگی‌ها درین چارسوی
[M2]به قول رباعی شدم چاره‌جوی
[B][M1]کنون کرده‌ام پشت همت قوی
[M2]دهم مثنوی را لباس نوی
[B][M1]کهن مثنوی‌های پیران کار
[M2]که مانده‌ست از آن رفتگان یادگار،
[B][M1]اگرچه روان‌بخش و جان‌پرورست
[M2]در اشعار نو لذت دیگرست
[B][M1]دل نونیازان کوی امید
[M2]خط سبز خواهد نه موی سفید
[B][M1]دریغا که بگذشت عمر شریف
[M2]به جمع قوافی و فکر ردیف
[B][M1]کند قافیه تنگ بر من نفس
[M2]از آن چون ردیف‌ام فتد کار پس
[B][M1]نیاید برون حرفی از خامه‌ام
[M2]که نبود سیه‌رویی نامه‌ام
[A]
[B][M1]شناسای تاریخ‌های کهن
[M2]چنین رانده است از سکندر سخن
[B][M1]که مشاطهٔ دولت فیلقوس
[M2]چو آراست روی زمین چون عروس
[B][M1]ز دمسازی این عروسش به بر
[M2]خداداد پیرانه‌سر یک پسر
[B][M1]چو بگذشت سال وی از هفت و هشت
[M2]وز او فر شاهی فروزنده گشت،
[B][M1]پدر صاحب‌عهد خود ساخت‌اش
[M2]به تاج کیانی سرافراخت‌اش
[B][M1]چو بیعت گرفت‌اش ز گردن کشان،
[M2]به سرچشمهٔ علم دادش نشان
[B][M1]فرستاد پیش ارسطالس‌اش
[M2]که گردد ز نابخردی حارسش
[B][M1]بدو داد پیغام کای فیلسوف!
[M2]که خورشید تو رسته است از کسوف،
[B][M1]سپهر خرد را تویی آفتاب
[M2]ز فیض تو یونان‌زمین نوریاب
[B][M1]اگر در جهان نبود آموزگار،
[M2]شود تیره از بی‌خرد روزگار
[B][M1]اگر شاه دوران نباشد حکیم
[M2]بود در حضیض جهالت مقیم
[B][M1]سکندر که پروردهٔ مهدم اوست
[M2]بر اورنگ شاهی ولیعهدم اوست
[B][M1]به قانون اقبال داناش کن!
[M2]بر اسباب دولت تواناش کن!
[B][M1]ز حکمت بدان‌سان کن‌اش بهره‌مند،
[M2]که سازد پس از مرگ نامم بلند!»
[B][M1]ارسطالس این نکته‌ها چون شنود
[M2]به درس سکندر زبان را گشود
[B][M1]به حکمت چراغ دل افروخت‌اش
[M2]ره حل هر مشکل آموخت‌اش
[B][M1]سکندر که طبع هنرسنج داشت
[M2]به امکان درون از هنر گنج داشت،
[B][M1]به نقادی فکر روشن که بود
[M2]گذشت از رفیقان به هر فن که بود
[B][M1]به یزدان‌شناسی علم برفراخت
[M2]ز دانش‌پژوهی خدا را شناخت
[B][M1]شد از فسحت خاطر آگهش
[M2]ریاض ریاضی تماشاگهش
[B][M1]ز اقلیدس اقلیدش آمد به دست
[M2]طلسمات گنج مجسطی شکست
[B][M1]شد از گردش چرخ دیرین‌اساس
[M2]حقایق‌پذیر و دقایق‌شناس
[B][M1]بلی! حکمت آن است پیش حکیم
[M2]که بر راه دانش، شود مستقیم
[B][M1]کشد خامه در دفتر آب و گل
[M2]ز دانش دهد زیور جان و دل
[A]
[B][M1]سکندر چو ز آلایش جهل پاک
[M2]شد از علم یونانیان بهره‌ناک،
[B][M1]ز ناسازی روزگار شموس
[M2]نگونسار شد دولت فیلقوس
[B][M1]درین وحشت آباد پر قال و قیل
[M2]به گوش آمدش بانگ طبل رحیل
[B][M1]فرستاد پیش ارسطو کسی
[M2]ستایشگری کرد با او بسی
[B][M1]بدو گفت کای کوه فر و شکوه!
[M2]سر دین‌پرستان دانش پژوه!
[B][M1]مرا بازوی عمر سستی گرفت
[M2]تنم کسوت نادرستی گرفت
[B][M1]بیا، زود همراه شاگرد خویش!
[M2]پذیرندهٔ کرد و ناکرد خویش
[B][M1]که بر کار عمر اعتمادی نماند
[M2]وز این بند امید گشادی نماند
[B][M1]ارسطو چو زین قصه آگاه شد،
[M2]به آن قبلهٔ ملک همراه شد
[B][M1]رخ آورد در خدمت فیلقوس
[M2]سرافراخت از دولت پای‌بوس
[B][M1]ملک فیلقوس آن شه سرفراز
[M2]به روی سکندر چو شد دیده‌باز
[B][M1]حکیمان آن ناحیت را بخواند
[M2]طفیل سکندر به مجلس نشاند
[B][M1]بفرمود تا از پی آزمون
[M2]بپرسندش از مشکلات فنون
[B][M1]ز هر نکته کردند او را سؤال
[M2]برون آمد از عهدهٔ قیل و قال
[B][M1]به انصاف گردن برافراشتند
[M2]به تحسین او بانگ برداشتند
[B][M1]چو شد واقف حال او فیلقوس
[M2]بر اهل ممالک، چه روم و چه روس
[B][M1]دگرباره دادش به شاهی رواج
[M2]بدو کرد تسلیم اورنگ و تاج
[B][M1]همه سرکشان خاک راهش شدند
[M2]سلاح‌آوران سپاهش شدند
[A]
[B][M1]چنین گفت دانشور روم و روس
[M2]که چون رخت بست از جهان فیلقوس
[B][M1]سکند برآمد به تخت بلند
[M2]صلایی به بالغ‌دلان در فکند
[B][M1]که: «ای واقفان از معاد و معاش!
[M2]که هستیم با یکدگر خواجه‌تاش
[B][M1]سفر کرد ازین ملک، شاه شما
[M2]به هر نیک و بد نیکخواه شما
[B][M1]نباشد شما را ز شاهی گزیر
[M2]که باشد به فرمان او داروگیر
[B][M1]ندارم ز کس پایهٔ برتری،
[M2]که باشد مرا وایهٔ سروری
[B][M1]بجویید از بهر خود مهتری!
[M2]کرم‌پروری معدلت گستری!»
[B][M1]سکندر چو شد زین حکایت خموش
[M2]ز جان خموشان برآمد خروش
[B][M1]که: «شاها! سر و سرور ما تویی!
[M2]ز شاهان مه و مهتر ما تویی!»
[B][M1]وز آن پس به بیعت گشادند دست
[M2]به سر تاج، بر تخت شاهی نشست
[B][M1]زبان را به تحسین مردم گشاد
[M2]که:«نقد حیات از شما کم مباد!
[B][M1]امیدم چنانست از کردگار
[M2]کز آن گونه کز شاهی‌ام ساخت کار،
[B][M1]ز الهام عدلم کند بهره‌مند
[M2]نیفتد بجز عدل هیچ‌ام پسند!»
[A]
[B][M1]دبیر خردمند دانش‌پژوه
[M2]نویسندهٔ قصهٔ هر گروه
[B][M1]نوشت از سکندر شه نامدار
[M2]که چون سلطنت یافت بر وی قرار،
[B][M1]چو نور خرد بودش اندر سرشت
[M2]خردنامه‌های حکیمان نوشت
[B][M1]گرفتی به دستور آن، کار پیش
[M2]به آن راست کردی همه کار خویش
[B][M1]نخست از ارسطو که‌ش استاد بود
[M2]به شاگردی او دلش شاد بود،
[B][M1]خردنامه‌ای نغز عنوان گرفت
[M2]که مغز از قبول دل و جان گرفت
[B][M1]ز نام خدای‌اش سرآغاز کرد
[M2]وز آن پس نوای دعا ساز کرد
[B][M1]که: «شاها! دلت چشمهٔ راز باد!
[M2]به روی تو چشم رضا باز باد!
[B][M1]میفکن به کار رعیت گره!
[M2]خدا آنچه دادت، به ایشان بده!
[B][M1]ترحم کن و، عفو و بخشش نمای!
[M2]که اینها رسیدت ز فضل خدای
[B][M1]اگر واگذاری به او کار خویش،
[M2]نیاید تو را هیچ دشوار، پیش
[B][M1]وگر جز بدو افکنی کار را،
[M2]نشانه شوی تیر ادبار را
[B][M1]گر اصلاح خلق جهان بایدت،
[M2]دل از هر بدی بر کران بایدت
[B][M1]مشو غرهٔ حسن گفتار خویش!
[M2]نکو کن چو گفتار، کردار خویش!
[B][M1]بزن شیشهٔ خشم را سنگ حلم!
[M2]بشو ظلمت جهل را ز آب علم!
[B][M1]مبادا شود سخت‌تر کار تو
[M2]به پشت تو گردد فزون بار تو
[A]
[B][M1]فلاطون که فر الهی‌ش بود
[M2]ز دانش به دل گنج شاهی‌ش بود،
[B][M1]گشاد از دل و جان یزدان‌شناس
[M2]زبان را به تمهید شکر و سپاس
[B][M1]که: «ای اولین تخم این کشتزار!
[M2]پسین میوهٔ باغ هفت و چهار!
[B][M1]به پای فراست بر آگرد خویش!
[M2]به چشم کیاست ببین کرد خویش!
[B][M1]به کوی وفا سست اساسی مکن!
[M2]ببین نعمت و ناسپاسی مکن!
[B][M1]به نعمت رسیدی، مکن چون خسان
[M2]فراموش از انعام نعمت‌رسان
[B][M1]ز بس می‌رسد فیض انعام ازو
[M2]برد بهره هم خاص و هم عام ازو
[B][M1]مکن اینهمه فکر دور و دراز!
[M2]پی آنچه نبود به آن‌ات نیاز
[B][M1]متاعی است دنیا، پی این متاع
[M2]مکن با حریصان گیتی نزاع!
[B][M1]جهانی شده زین بتان خاکسار
[M2]بتان را به آن بت‌پرستان گذار!
[B][M1]به عبرت ز پیشینیان یاد کن!
[M2]دل از یاد پیشینیان شاد کن!
[B][M1]مکن همنشینی به هر بدسرشت!
[M2]که گیرد ازو طبع تو خوی زشت
[B][M1]چو دشمن به دست تو گردد اسیر،
[M2]از او سایهٔ دوستی وامگیر!
[B][M1]شه آن دان! که رسم کرم زنده کرد
[M2]صد آزاد را از کرم بنده کرد
[B][M1]دلت را به دانشوری دار هوش!
[M2]چو دانستی، آنگاه در کار کوش!
[B][M1]به هر کس ره آشنایی مپوی!
[M2]ز هر آشنا روشنایی مجوی!
[B][M1]مگو، تا نپرسد ز تو نکته‌جوی!
[M2]چو پرسد، تامل کن، آنگه بگوی!
[B][M1]مگو راستی هم که صاحب خرد
[M2]به روی قبولش نهد دست رد!
[B][M1]چرا راستی گوید آن راست مرد
[M2]که باید به صد حجت‌اش راست کرد؟»
[A]
[B][M1]زهی گنج حکمت که سقراط بود
[M2]مبرا ز تفریط و افراط بود
[B][M1]شد از جودت فکر ظلمت‌زدای
[M2]همه نور حکمت ز سر تا به پای
[B][M1]درین کار شاگرد بودش هزار
[M2]فلاطون از آنها یکی در شمار
[B][M1]به حکمت چو در ثمین سفته است
[M2]به دانا فلاطون چنین گفته است:
[B][M1]«بر آن دار همت ز آغاز کار،
[M2]که گردی شناسای پروردگار!
[B][M1]ره مرد دانا یکی بیش نیست
[M2]بجز طبع نادان دو اندیش نیست
[B][M1]نبینی درین شش در دیولاخ
[M2]ز شادی دل شش نفر را فراخ
[B][M1]یکی آن حسدور به هر کشوری
[M2]که رنجش بود راحت دیگری
[B][M1]دوم کینه‌ورزی که از خلق زشت
[M2]بود کینهٔ خلق‌اش اندر سرشت
[B][M1]سوم نوتوانگر که بهر درم
[M2]بود روز و شب در دل او دو غم
[B][M1]یکی آنکه: چون چیزی آرد به کف؟
[M2]دوم آنکه: ناگه نگردد تلف!
[B][M1]چهارم لئیمی که با گنج سیم
[M2]بود همچو نام زرش، دل دو نیم
[B][M1]بود پنجمین طالب پایه‌ای
[M2]که در خورد آن نبودش مایه‌ای
[B][M1]کند آرزوی مقامی بلند
[M2]که نتواند آنجا فکندن کمند
[B][M1]ششم از ادب خالی اندیشه‌ای
[M2]که باشد حریف ادب‌پیشه‌ای
[B][M1]زبان را چو داری به گفتن گرو،
[M2]ز هر سر، گشا گوش حکمت شنو!
[B][M1]خدا یک زبان‌ات بداده، دو گوش
[M2]که کم گوی یعنی وافزون نیوش!
[B][M1]مکش زیر ران مرکب حرص و آز!
[M2]ز گیتی به قدر کفایت بساز!
[B][M1]بدین حال با حکمت‌اندوزی‌ات
[M2]سلوک عمل گر شود روزی‌ات،
[B][M1]بری گوی دولت ز هم‌پیشگان
[M2]شوی سرور حکمت‌اندیشگان»
[A]
[B][M1]به بقراط شد علم طب آشکار
[M2]به او گشت قانون آن استوار
[B][M1]ز هر تار حکمت که او تافته‌ست
[M2]دو صد خرقهٔ تن رفو یافته‌ست
[B][M1]بنه گوش را دل به فهم سلیم!
[M2]بدان نکته‌هایی که گفت این حکیم!
[B][M1]چو خوش گفت کای مانده در تاب و پیچ!
[M2]قناعت کن از خوان گیتی به هیچ!
[B][M1]کشش‌های حاجت ز خود دور کن!
[M2]ز بی‌حاجتی سینه پر نور کن!
[B][M1]تهی‌دست با ایمنی خفته جفت،
[M2]به از مالداری که ایمن نخفت
[B][M1]بود پیش دانای مشکل گشای
[M2]تو مهمان، جهان همچو مهمانسرای
[B][M1]بخور هر چه پیشت نهد میزبان!
[M2]همه تن به شکرانه‌اش شو زبان!
[B][M1]نبیند یکی حال، یزدان شناس
[M2]که واجب نباشد بر آن‌اش سپاس
[B][M1]به هر لقمه زین خوان که دست آوری
[M2]تو را او خورد یا تو او را خوری
[B][M1]مبر چیزها را برون ز اعتدال!
[M2]مکن تارک طبع را پایمال!
[B][M1]گر آبت زلال است و نقلت شکر،
[M2]به اندازه نوش و به اندازه خور!
[B][M1]فراش ار حریرست و همخوابه حور،
[M2]منه پای بیرون ز خیرالامور
[A]
[B][M1]چنین است در سفرهای قدیم
[M2]ز فیثاغرس آن الهی حکیم
[B][M1]که چون قفل درج سخن باز کرد
[M2]جهان را گهرریز ازین راز کرد
[B][M1]که: «ای چون صدف جمله تن گشته گوش!
[M2]گشا یک نفس گوش حکمت‌نیوش!
[B][M1]چو گشتی شناسای یزدان پاک،
[M2]کسی گر نبشناسدت ز آن چه باک؟
[B][M1]نگهدار خود را ز هر کار زشت!
[M2]که نید ز پاکان نیکوسرشت
[B][M1]اگر لب گشایی، به حکمت گشای!
[M2]مشو همچو بی‌حکمتان ژاژخای!
[B][M1]چو بندد شب تیره مشکین‌نقاب
[M2]از آن پیش کافتی ز پا مست خواب،
[B][M1]زمانی چراغ خرد برفروز!
[M2]ببین در فروغش عمل‌های روز!
[B][M1]که روز تو در نیک و بد چون گذشت
[M2]در اشغال روح و جسد چون گذشت
[B][M1]کجا گامت از استقامت فتاد
[M2]ز سر حد راه سلامت فتاد
[B][M1]تلافی کن آن را به عجز و نیاز!
[M2]به آمرزش از ایزد کارساز
[B][M1]چو باشد دو صد حاجت‌ات با خدای،
[M2]بر ارباب حاجت مزن پشت پای!
[B][M1]درین پر دغا گنبد نیلگون
[M2]چو خواهی کسی را کنی آزمون،
[B][M1]مشو غرهٔ حسن گفتار او!
[M2]نظر کن که چون است کردار او!
[B][M1]بسا کس که گفتار او دلکش است
[M2]ولی فعل و خوی‌اش همه ناخوش است
[B][M1]مکن بیش دندان بر آن طعمه تیز!
[M2]که ناخورده یک لقمه، گویند: خیز!»
[A]
[B][M1]گهرسنج این گنج گوهرفشان
[M2]چنین می‌دهد از سکندر نشان
[B][M1]که چون این «خردنامه» ها را نوشت
[M2]بدان تخم اقبال جاوید کشت
[B][M1]به ملک عدالت علم برکشید
[M2]به حرف ضلالت قلم درکشید
[B][M1]نخستین چو خور سوی مغرب شتافت
[M2]فروغ جمالش بر آن ملک تافت
[B][M1]به کف تیغ آتش‌فشان، صبح‌وار
[M2]سپه تاخت بر لشکر زنگبار
[B][M1]زدود از پی رستن از ننگشان
[M2]ز آیینهٔ مصریان زنگشان
[B][M1]وز آنجا سپه سوی دارا کشید
[M2]وز او کین خود بی‌مدارا کشید
[B][M1]لباس بقا بر تنش چاک کرد
[M2]ز ظلمات ظلمش جهان پاک کرد
[B][M1]وز آن پس به تایید عز و جلال
[M2]سراپرده زد بر بلاد شمال
[B][M1]شمالش چو در سلک ملک یمین
[M2]درآمد، علم زد به مشرق زمین
[B][M1]ولی چون خور، آنجا نه دیر آرمید
[M2]جنیبت به حد جنوبی کشید
[B][M1]وز آنجا به مغرب‌زمین بازگشت
[M2]سرانجام کارش، چو آغاز گشت
[B][M1]در آخر نهاد اندرین تنگنای
[M2]چو پرگار، بر اولین نقطه پای
[B][M1]شد این چاردیوار با چار حد
[M2]به ملکیت دولتش نامزد
[B][M1]ز سر حد چین تا در روم و روس
[M2]جهان را رهاند از دریغ و فسوس
[B][M1]گهی آخت بر هند شمشیر عزم
[M2]گهی ساخت بر دشت خوارزم، رزم
[B][M1]صنم‌خانه‌ها را ز بنیاد کند
[M2]به زردشت و زردشتی آتش فکند
[B][M1]ز هر دین بجز دین یزدان پاک
[M2]فرو شست یکبارگی لوح خاک
[B][M1]بنا کرد بس شهرها در جهات
[M2]بسان سمرقند و مرو و هرات
[B][M1]پی بستن سد به مشرق نشست
[M2]در فتنه بر روی یاجوج بست
[B][M1]چو طی کرد یک‌سر بساط بسیط
[M2]ز خشکی درآمد به اخضر محیط
[B][M1]تهی گشته از خویش، بر روی آب
[M2]همی رفت گنبدزنان چون حباب
[B][M1]چو ملک جهان یافت بر وی قرار
[M2]چه نادر اثرها که گشت آشکار
[B][M1]زر و سیم نقش روایی گرفت
[M2]که با سکه‌اش آشنایی گرفت
[B][M1]به آهن چو ره یافت زو روشنی
[M2]به آیینگی آمد از آهنی
[B][M1]از او زرگران زرگری یافتند
[M2]وز او سیم و زر زیوری یافتند
[B][M1]به هر ره که زد کوس بهر رحیل
[M2]از او گشت پیموده فرسنگ و میل
[B][M1]ازو نوبتی، نوبت آغاز کرد
[M2]ز نام وی این زمزمه، ساز کرد
[B][M1]به لفظ دری هر چه بر عقل یافت
[M2]به یونانی الفاظ ازو نقل یافت
[B][M1]بسی از حکیمان و دانشوران
[M2]نه تنها حکیمان که پیغمبران
[B][M1]درآن خوش سفر همدمش بوده‌اند
[M2]به تدبیر در، محرمش بوده‌اند
[B][M1]یکی ز آن حکیمان بلیناس بود
[M2]ز پیغمبران خضر و الیاس بود
[B][M1]به خود هم دل حکمت‌اندیش داشت
[M2]که حکمت‌وری از همه بیش داشت
[B][M1]چو از دیگران کار نگشادی‌اش
[M2]گشادی ز تدبیر خود دادی‌اش
[A]
[B][M1]سکندر که گنجینهٔ راز بود
[M2]در گنج حکمت بدو باز بود
[B][M1]ز حکمت بسا گوهر شب‌فروز
[M2]کز او مانده پیداست بر روی روز
[B][M1]بیا گوش را قائد هوش کن
[M2]وز آن گوهر آویزهٔ گوش کن
[B][M1]چو داری دل و هوش حکمت گرو
[M2]بکش پنبه از گوش حکمت‌شنو!
[B][M1]ارسطو کش استاد تعلیم بود
[M2]بدو نقد خود کرده تسلیم بود
[B][M1]بدو گفت روزی که: «این خرده‌جوی!
[M2]به دانش ز اقران خود برده گوی!
[B][M1]... شد اکنون یقینم درست
[M2]که این جامه بر قامت توست و چست
[B][M1]به تاج کیانی شوی سربلند
[M2]ز تخت جم و ملک او بهره‌مند»
[B][M1]همی بود دایم به فرهنگ و رای
[M2]به تعظیم استاد کوشش نمای
[B][M1]کسی گفت:«چونی چنین رنج‌بر
[M2]به تعظیم استاد بیش از پدر؟»
[B][M1]بگفتا: «زد این نقش آب و گلم
[M2]وز آن تربیت یافت جان و دلم
[B][M1]از این شد تن من پذیرای جان
[M2]وز آن آمدم زندهٔ جاودان
[B][M1]از این بهر گفتن زبان‌ور شدم
[M2]وز آن در سخن کان گوهر شدم
[B][M1]از این پا گشادم ز قید عدم
[M2]وز آن رو نهادم به ملک قدم»
[B][M1]چه خوش گفت روزی که: «قول حکیم
[M2]بود آینه، پیش مردم کریم
[B][M1]که بیند در او سیرت و خوی را
[M2]بدان‌سان که در آینه، روی را
[B][M1]خرد را اثر در دل عاقلان
[M2]فزون باشد از تیغ بر جاهلان
[B][M1]بماند مدام آن اثر در ضمیر
[M2]شود این به یک چند درمان‌پذیر
[B][M1]چو مجرم شود از گنه عذرخواه
[M2]گنه‌دان تغافل ز عذر گناه!
[B][M1]توان زندگان را فکندن ز پای
[M2]ولی کشته هرگز نخیزد ز جای
[B][M1]فراوان همی بخش و کم می‌شمار!
[M2]ز منت نهادن همی کن کنار!»
[A]
[B][M1]سکندر ز اقصای یونان زمین
[M2]سپه راند بر قصد خاقان چین
[B][M1]چو آوازهٔ او به خاقان رسید
[M2]ز تسکین آن فتنه درمان ندید
[B][M1]ز لشکرگه خود به درگاه او
[M2]رسولی روان کرد و همراه او
[B][M1]کنیزی فرستاد و یک تن غلام
[M2]یکی دست جامه، یکی خوان طعام
[B][M1]سکندر چو آن تحفه‌ها را بدید
[M2]سرانگشت حیرت به دندان گزید
[B][M1]به خود گفت کاین تحفه‌های حقیر
[M2]نمی‌افتد از وی مرا دلپذیر
[B][M1]فرستادن آن بدین انجمن
[M2]نه لایق به وی باشد و نی به من
[B][M1]همانا نهان نکته‌ای خواسته‌ست
[M2]که در چشم‌اش آن را بیاراسته‌ست
[B][M1]حکیمان که در لشکر خویش داشت
[M2]کز ایشان دل حکمت‌اندیش داشت
[B][M1]به خلوتگه خاص خود خواندشان
[M2]به صد گونه تعظیم بنشاندشان
[B][M1]فروخواند راز دل خویش را
[M2]که تا حل کند مشکل خویش را
[B][M1]یکی ز آن میان گفت کز شاه چین
[M2]پیامی‌ست پوشیده سوی تو این
[B][M1]که چون آدمی را مرتب بود
[M2]کنیزی که همخوابهٔ شب بود،
[B][M1]غلامی توانا به خدمت‌گری
[M2]که در کار سخت‌ات دهد یاوری،
[B][M1]یکی دست جامه به سالی تمام
[M2]پی طعمه هر روز یک خوان طعام،
[B][M1]چرا هر زمان رنج دیگر کشد
[M2]به هر کشور از دور لشکر کشد؟
[B][M1]گرفتم که گیتی بگیرد تمام
[M2]به دستش دهد ملک و ملت زمام
[B][M1]به کوشش برآید به چرخ بلند،
[M2]نخواهد شدن بیش ازین بهره‌مند
[B][M1]سکندر چو از وی شنید این سخن
[M2]درخت انانی شکست‌اش ز بن
[B][M1]بگفت: «آنکه رو در هدایت بود
[M2]نصیحت همینش کفایت بود»
[B][M1]وز آن پس به خاقان در صلح کوفت
[M2]ز راهش غبار خصومت بروفت
[B][M1]جهان پادشاها! در انصاف کوش!
[M2]ز جام عدالت می صاف نوش!
[B][M1]به انصاف و عدل است گیتی به پای
[M2]سپاهی چو آن نیست گیتی‌گشای
[B][M1]اگر ملک خواهی، ره عدل پوی!
[M2]وگر نی، ز دل آن هوس را بشوی!
[B][M1]چنان زی! که گر باشدت شرق جای
[M2]کنندت طلب اهل غرب از خدای
[B][M1]نه ز آن سان که در ری شوی جایگیر،
[M2]به نفرین‌ات از روم خیزد نفیر
[B][M1]شد از دست ظلم تو کشور خراب
[M2]به ملک دگر پا مکن در رکاب
[B][M1]به ملک خودت نیست جز ظلم، خوی
[M2]چه آری به اقلیم بیگانه روی؟
[B][M1]رعیت به ظلم تو چون عالم‌اند
[M2]ز ظلم تو بر یکدگر ظالم‌اند
[B][M1]به عدل آر رو! تا که عادل شوند
[M2]همه با تو در عدل یکدل شوند
[A]
[B][M1]سکندر که صیتش جهان را گرفت
[M2]بسیط زمین و زمان را گرفت
[B][M1]چو گرد جهان گشتن آغاز کرد
[M2]به کشورگشایی سفر ساز کرد
[B][M1]ز دیدار او مادرش ماند باز
[M2]بر او گشت ایام دوری دراز
[B][M1]تراشید مشکین رقم خامه‌ای
[M2]خراشید مشحون به غم نامه‌ای
[B][M1]سر نامه نام خداوند پاک
[M2]فرح‌بخش دل‌های اندوهناک
[B][M1]فرازندهٔ افسر سرکشان
[M2]فروزندهٔ طلعت مهوشان
[B][M1]به صبح آور شام هر شب نشین
[M2]حرارت بر هر دل آتشین
[B][M1]وز آن پس ز مادر هزاران سپاس
[M2]بر اسکندر آن بندهٔ حق شناس
[B][M1]بر او باد کز حد خود نگذرد
[M2]بجز راه اهل خرد نسپرد
[B][M1]خیال بزرگی به خود گو مبند!
[M2]که بر خاک خواری فتد خودپسند
[B][M1]چرا دل نهد کس بر آن ملک و مال
[M2]که خواهد گرفتن به زودی زوال؟
[B][M1]کف بسته مشت است و آید درشت
[M2]ز دارنده بر روی خواهنده مشت
[B][M1]مکن عجب را گو به دل آشیان!
[M2]که دین را گزندست و جان را زیان
[B][M1]بسا مرد کو دم ز تدبیر زد
[M2]ولی بر خود از عجب خود تیر زد
[B][M1]جهان کهنه زالی ست زیرک‌فریب
[M2]به زرق و دغا خویش را داده زیب
[B][M1]نداند کس از صلح او جنگ او
[M2]به نیرنگ‌سازی‌ست آهنگ او
[B][M1]نشد خانه‌ای در حریمش به پای
[M2]که سیل حوادث نکندش ز جای
[B][M1]بنایی برآورده در چل‌چله
[M2]نگونسار سازد به یک زلزله
[B][M1]به هر کس که در بند احسان شود
[M2]چو طفلان ز داده پشیمان شد
[B][M1]کند رخنه در سد اسکندری
[M2]کند از گل آنگه مرمت‌گری
[B][M1]در او یک سر موی، تمییز نیست
[M2]تفاوت کن چیز و ناچیز نیست
[A]
[B][M1]سکندر چو بر هند لشکر کشید
[M2]خردمندی بر همانان شنید
[B][M1]نیامد از ایشان کسی سوی او
[M2]ز تقصیرشان گرم شد خوی او
[B][M1]برانگیخت لشکر پی قهرشان
[M2]شتابان رخ آورد در شهرشان
[B][M1]چو ز آن، برهمانان خبر یافتند
[M2]به تدبیر آن کار بشتافتند
[B][M1]رسیدند پیشش در اثنای راه
[M2]به عرضش رساندند کای پادشاه!
[B][M1]گروهی فقیریم حکمت پژوه
[M2]چه تابی رخ مرحمت زین گروه؟
[B][M1]نه ما را سر صلح، نی تاب جنگ
[M2]درین کار به گر نمایی درنگ
[B][M1]نداریم جز گنج حکمت متاع
[M2]نشاید ز کس بر سر آن نزاع
[B][M1]اگر گنج حکمت همی بایدت
[M2]بجز کنجکاوی نمی‌شایدت
[B][M1]سکندر چو بشنید این عرض حال
[M2]ز لشکر کشیدن کشید انفعال
[B][M1]زور و زینت خویش یک سو نهاد
[M2]به آن قوم بی‌پا و سر رو نهاد
[B][M1]پس از قطع هامون به کوهی رسید
[M2]در او کنده هر سو بسی غار دید
[B][M1]گروهی نشسته در آن غارها
[M2]فروشسته دست از همه کارها
[B][M1]ردا و ازار از گیا بافته
[M2]عمامه به فرق از گیا تافته
[B][M1]زن و بچهٔ فقر پروردشان
[M2]گیاچین به هامون پی خوردشان
[B][M1]گشادند با هم زبان خطاب
[M2]بسی شد ز هر سو سؤال و جواب
[B][M1]چو آمد به سر، منزل گفت و گوی
[M2]سکندر در آن حاضران کرد روی
[B][M1]که:«هرچ از جهان احتیاج شماست
[M2]بخواهید از من! که یکسر رواست»
[B][M1]بگفتند: «ما را درین خاکدان
[M2]نباید، بجز هستی جاودان»
[B][M1]بگفتا که: «این نیست مقدور من
[M2]وز این حرف خالی‌ست منشور من»
[B][M1]بگفتند: «چون دانی این راز را،
[M2]چرا بنده‌ای شهوت و آز را؟
[B][M1]پی ملک تا چند خون‌ریختن؟
[M2]به هر کشوری لشکرانگیختن؟»
[B][M1]بگفتا: «من این نی به خود می‌کنم
[M2]نه تنها به حکم خرد می‌کنم،
[B][M1]مرا ایزد این منزلت داده است
[M2]به خلق جهانم فرستاده است
[B][M1]که تا دین او را کنم آشکار
[M2]بر آرم ز جان مخالف دمار
[B][M1]دهم قدر بتخانه‌ها را شکست
[M2]کنم هر که را هست، یزدان‌پرست
[B][M1]اسیرم درین جنبش نوبه نو
[M2]روم تا مرا گوید ایزد: برو!
[B][M1]ز دست اجل چون شوم پای‌بست
[M2]کشم پای ازین جنبش دور دست»
[A]
[B][M1]چنین داد داننده، داد سخن
[M2]ز مشکل‌گشای سپهر کهن
[B][M1]که از وضع افلاک و سیر نجوم
[M2]ز حال سکندر چنین زد رقوم
[B][M1]که چون صبح اقبالش آید به شام
[M2]بگیرد تر و خشک گیتی تمام
[B][M1]به جایی که مرگش مقدر بود،
[M2]زمین آهن و آسمان زر بود
[B][M1]سکندر چو آمد ز دریا برون
[M2]سپه را سوی روم شد رهنمون
[B][M1]همی رفت آورده پا در رکاب
[M2]چو عمر گران‌مایه با صد شتاب
[B][M1]یکی روز در گرمگاه تموز
[M2]گرفته جهان خسرو نیمروز
[B][M1]به دشتی رسید آتشین ریگ و خاک
[M2]چو طشتی پر از اخگر تابناک
[B][M1]هوایش چو آه ستمدیده گرم
[M2]ز بس گرمی‌اش سنگ چون موم نرم
[B][M1]به هر راهش از نعل‌های مذاب
[M2]نشان سم بادپایان بر آب
[B][M1]چو تابه زمین، آتش افشان در او
[M2]چو ماهی شده مار بریان در او
[B][M1]سکندر در آن دشت پرتاب و تف
[M2]همی راند از پردلان بسته صف
[B][M1]ز آسیب ره در خراش و خروش
[M2]به تن خونش از گرمی خور به جوش
[B][M1]ز جوشش چو زد بر تنش موج، خون
[M2]ز راه دماغش شد از سر برون
[B][M1]فرو ریخت‌اش بر سر زین زر
[M2]ز ماشورهٔ عاج، مرجان تر
[B][M1]بسی کرد در دفع خون حیله، ساز
[M2]ولی خون نیستاد از آن حیله، باز
[B][M1]ز سیل اجل بر وی آمد شکست
[M2]بر آن سیل رخنه نیارست بست
[B][M1]بر او تنگ شد خانهٔ پشت زین
[M2]شد از خانه مایل به سوی زمین
[B][M1]ز خاصان یکی سوی او رفت زود
[M2]به تدریج‌اش آورد از آن زین فرود
[B][M1]ز جوشن به پا مفرش انداختش
[M2]ز زرین سپر سایبان ساختش
[B][M1]به بالای جوشن، به زیر سپر
[M2]زمانی فتاد از جهان بی‌خبر
[B][M1]چو بگشاد از آن بی‌خودی چشم هوش
[M2]به گوشش فرو گفت پنهان سروش
[B][M1]که: «اینست جایی که دانا حکیم
[M2]در آنجا ز مرگ خودت داد بیم»
[B][M1]چو از مردن خویش آگاه شد
[M2]بر او راه امید کوتاه شد
[B][M1]دبیری طلب کرد روشن ضمیر
[M2]که بر لوح کافور ریزد عبیر
[B][M1]نویسد کتابی سوی مادرش
[M2]تسلی‌ده جان غم‌پرورش
[B][M1]چو بهر نوشتن ورق کرد باز
[M2]سر نامه را ساخت مشکین طراز:
[B][M1]«به نام خداوند پست و بلند!
[M2]حکیم خردبخش بخردپسند!
[B][M1]هراسندگان را بدو صد امید!
[M2]شناسندگان را از او صد نوید!
[B][M1]بسا شهریاران و شاهنشهان
[M2]که کردند تسخیر ملک جهان
[B][M1]ز زین پای ننهاده بالای تخت
[M2]به تاراج آفاتشان داد رخت
[B][M1]یکی ز آن قبل، بنده اسکندرست
[M2]که اکنون به گرداب مرگ اندرست
[B][M1]سفر کرد گرد جهان سال‌ها
[M2]ز فتح و ظفر یافت اقبال‌ها
[B][M1]چو آورد رو در ره تختگاه
[M2]اجل زد بر او ره، در اثنای راه
[B][M1]دو صد تحفهٔ شوق از آن ناتوان
[M2]نثار ره بانوی بانوان!
[B][M1]چراغ دل و دیدهٔ فیلقوس
[M2]فروزندهٔ کشور روم و روس
[B][M1]نمی‌گویم او مهربان مادر است،
[M2]که از مادری پایه‌اش برتر است
[B][M1]از او دیده‌ام کار خود را رواج
[M2]وز او گشته‌ام صاحب تخت و تاج
[B][M1]دریغا: که رفتم به تاراج دهر
[M2]ز دیدار او هیچ نگرفته بهر
[B][M1]بسی بهر آسانی‌ام رنج برد
[M2]پی راحتم راه محنت سپرد
[B][M1]ازین چشمه لیک آب‌رویی ندید
[M2]ز خارم گل آرزویی نچید
[B][M1]چو از من برد قاصد نامه‌بر
[M2]به آن مادر مهربان این خبر،
[B][M1]وز این غم بسوزد دل و جان او
[M2]شود خون‌فشان چشم گریان او،
[B][M1]قدم در طریق صبوری نهد
[M2]جزع را به رخ داغ دوری نهد
[B][M1]نه کوشد چو خور در گریبان‌دری!
[M2]نه پوشد چو مه جامه نیلوفری!
[B][M1]نه نالد ز رنج و نه موید ز درد!
[M2]نه مالد به خاک سیه روی زرد!
[B][M1]چرا غم خورد زیرک هوشیار،
[M2]چو ز آغاز می‌داند انجام کار؟
[B][M1]سرانجام گیتی به خون خفتن است
[M2]به خواری به خاک اندرون رفتن است
[B][M1]تفاوت ندارد درین کس ز کس
[M2]جز این کاوفتد اندکی پیش و پس
[B][M1]گران‌مایه عمرم که مستعجل است
[M2]ز میقات سی، کرده رو در چل است
[B][M1]گرفتم که از سی به سیصد رسد
[M2]به هر روز ملکی مجدد رسد
[B][M1]چه حاصل از آن هم چو جاوید نیست
[M2]ز چنگ اجل رستن امید نیست
[B][M1]بود کن ز من مانده در من رسد
[M2]وز این تیره گلخن به گلشن رسد
[B][M1]به یک جای گیریم با هم مقام
[M2]بر این ختم شد نامه‌ام، والسلام!»
[A]
[B][M1]سکندر چو نامه به مادر نوشت
[M2]بجز (خبر) نامهٔ موعظت در نوشت،
[B][M1]به یاران زبان نصیحت گشاد
[M2]به هر سینه گنجی ودیعت نهاد
[B][M1]وصیت چنین کرد با حاضران
[M2]که: «ای از جهالت تهی خاطران
[B][M1]چو بر داغ هجران من دل نهید
[M2]تن ناتوانم به محمل نهید،
[B][M1]گذارید دستم برون از کفن!
[M2]کنید آشکارش بر مرد و زن!
[B][M1]ز حالم دم نامرادی زنید!
[M2]به هر مرز و بوم این منادی زنید!
[B][M1]که: این دست، دستی‌ست کز عز و جاه
[M2]ربود از سر تاجداران کلاه
[B][M1]کلید کرم بود در مشت او
[M2]نگین خلافت در انگشت او
[B][M1]ز شیر فلک، قوت پنجه یافت
[M2]قوی‌بازوان را بسی پنجه تافت
[B][M1]ز حشمت زبردست هر دست بود
[M2]همه دست‌ها پیش او پست بود
[B][M1]ز نقد گدایی و شاهنشهی
[M2]ز عالم کند رحلت اینک تهی
[B][M1]چو بحرش به کف نیست جز باد هیچ،
[M2]چه امکان ز وی این سفر را بسیچ؟
[B][M1]چو ز اول تو را مادر دهر زاد
[M2]بجز دست خالی‌ت چیزی نداد
[B][M1]ازین ورطه چون پای بیرون نهی،
[M2]بود زاد راه تو دست تهی
[B][M1]مکن در میان دست خود را گرو!
[M2]به چیزی که گویند: بگذار و رو!
[B][M1]بده هر چه داری! که این دادن است
[M2]که از خویشتن بند بگشادن است
[A]
[B][M1]سکندر چو زد از وصیت نفس
[M2]ز عالم نصیبش همان بود و بس!
[B][M1]شد انفاس او با وصیت تمام
[M2]به ملک دگر تافت عزم‌اش زمام
[B][M1]برفت او و ما هم بخواهیم رفت
[M2]چه بی‌غم چه با غم بخواهیم رفت
[B][M1]درین کاخ دلکش نماند کسی
[M2]رود عاقبت، گر چه ماند بسی
[B][M1]چو اسپهبدان بی‌سکندر شدند
[M2]جدا زو، چو تن‌های بی‌سر شدند
[B][M1]بکردند آنچ اهل ماتم کنند
[M2]که بدرود شاهان عالم کنند
[B][M1]ز جامه کبودان زمین می‌نمود
[M2]به چشم کواکب چو چرخ کبود
[B][M1]چو دیدند آخر که از اشک و آه
[M2]نیارند بر درد و غم بست راه
[B][M1]ز آیین ماتم عنان تافتند
[M2]به تدبیر تجهیز بشتافتند
[B][M1]به مشک و گلابش بشستند تن
[M2]ز خز و کتان ساختندش کفن
[B][M1]ز تابوت زر محملش ساختند
[M2]ز دیبای چین مفرش انداختند
[B][M1]به روز سفید و به شام سیاه
[M2]امیران لشکر، امینان راه
[B][M1]ز جور زمن آه برداشتند
[M2]به سوی وطن راه برداشتند
[B][M1]دو منزل یکی کرده می‌تاختند
[M2]به تن‌هایی آزرده، می‌تاختند
[B][M1]پس از چندگاهی از آن راه سخت
[M2]به اقلیم خویش اوفگندند رخت
[B][M1]رسید این خبر رومیان را به گوش
[M2]رساندند بر اوج گردون خروش
[B][M1]به اسکندریه درون مادرش
[M2]که بودی فروغ خرد رهبرش
[B][M1]چو بشنید این قصهٔ سینه‌سوز،
[M2]شد از شعلهٔ آه، گیتی‌فروز
[B][M1]ز رشح دل و دیده در خون نشست
[M2]ز سرمنزل صبر بیرون نشست
[B][M1]همی خواست تا جیب جان بردرد
[M2]گریبان تاب و توان بردرد
[B][M1]کند موی مشکین ز سر تارتار
[M2]کند مویه بر خویشتن زارزار،
[B][M1]ولی کرد مکتوب اسکندری
[M2]در آن شیوه و شیونش یاوری
[B][M1]به مضمون مکتوب او کار کرد
[M2]به صبر و خرد، طبع را یار کرد
[B][M1]بفرمود تا اهل آن مرز و بوم
[M2]چه از شام و مصر و چه از روس و روم
[B][M1]برفتند مستقبل لشکرش
[M2]به گردن نهادند مهد زرش
[B][M1]نهفتند دل ها پر اندوه و رنج
[M2]در اسکندریه به خاکش، چو گنج
[B][M1]چو از شغل دفنش بپرداختند
[M2]حکیمان خردنامه‌ها ساختند
[B][M1]ز گنج خرد گوهر افشاندند
[M2]پس پرده بر مادرش خواندند
[B][M1]که ای مطلع نور اسکندری!
[M2]بلندش ز تو پایهٔ سروری
[B][M1]اگر ریخت گل، باغ پاینده باد!
[M2]وگر رفت مه، مهر تابنده باد!
[B][M1]رسد بانگ ازین طارم زرنگار
[M2]که سخت است داغ جدایی ز یار
[B][M1]بدین دایره هر که پا در نهد
[M2]چو دورش به آخر رسد، سر نهد
[B][M1]سپاس فراوان خداوند را
[M2]که کرد این کرامت خردمند را
[B][M1]که بیند در آغاز، انجام خویش
[M2]برون ننهد از حکم حق گام خویش
[B][M1]روان سکندر ز تو شاد باد!
[M2]ز روح جنان، روحش آباد باد!
[B][M1]چو آن در پس ستر عصمت مقیم
[M2]شنید آنچه بشنید از هر حکیم،
[B][M1]بر ایشان در معذرت باز کرد
[M2]به پرده درون این نوا ساز کرد
[B][M1]که: «ای رازدانان دانش پژوه
[M2]گشایندهٔ مشکل هر گروه
[B][M1]بنای خرد را اساس از شماست
[M2]دل بخردان حق شناس از شماست
[B][M1]زدید از کرم خیمه بر باغ من
[M2]شدید از خرد مرهم داغ من
[B][M1]بگفتید صد نکتهٔ دلکش‌ام
[M2]نشاندید ز آب سخن، آتش‌ام
[B][M1]ز انفاستان گشت حل، مشکلم
[M2]به سر حد جمعیت آمد دلم
[B][M1]جهان از شما مطرح نور باد!
[M2]وز آن نور، چشم بدان دور باد!
[A]
[B][M1]بیا ساقی و، طرح نو درفکن!
[M2]گلین خشت از طارم خم شکن!
[B][M1]برآور به خلوتگه جست و جوی
[M2]به آن خشت، بر من در گفت و گوی!
[B][M1]بیا مطرب و، عود را ساز ده!
[M2]ز تار وی‌ام بر زبان بند نه!
[B][M1]چو او پرده سازد شوم جمله گوش
[M2]نشینم ز بیهوده گویی خموش
[B][M1]بیا ساقی و، زآن می دلپسند
[M2]که گردد از او سفله، همت بلند،
[B][M1]فروریز یک جرعه در جام من!
[M2]که دولت زند قرعه بر نام من
[B][M1]بیا مطرب و ز آن نو آیین سرود
[M2]که بر روی کار آرد آب‌ام ز رود،
[B][M1]درین کاخ زنگاری افکن خروش!
[M2]فروبند از کوس شاهی‌م گوش!
[B][M1]بیا ساقیا، ساغر می بیار!
[M2]فلک‌وار دور پیاپی بیار!
[B][M1]از آن می که آسایش دل دهد
[M2]خلاصی ز آلایش گل دهد
[B][M1]بیا مطربا! عود بنهاده گوش
[M2]به یک گوشمال آورش در خروش!
[B][M1]خروشی که دل را به هوش آورد
[M2]به دانا پیام سروش آورد
[B][M1]بیا ساقی! آن بادهٔ عیب‌شوی
[M2]که از خم فتاده به دست سبوی،
[B][M1]بده! تا دمی عیب‌شویی کنیم
[M2]درون فارغ از عیب‌جویی کنیم
[B][M1]بیا مطرب و، پرده‌ای خوش بساز!
[M2]وز آن پرده کن چشم عیبم فراز!
[B][M1]که تا گردم از عیب‌جویی خموش
[M2]شوم بر سر عیب‌ها پرده‌پوش
[B][M1]بیا ساقی! آن جام غفلت‌زدای
[M2]به دل روزن هوشمندی گشای،
[B][M1]بده! تا ز حال خود آگه شویم
[M2]به آخرسفر، روی در ره شویم
[B][M1]بیا مطرب و، ناله آغاز کن!
[M2]شترهای ما را حدی ساز کن
[B][M1]که تا این شترهای کاهل‌خرام
[M2]شوند اندرین مرحله تیزگام
[B][M1]بیا ساقی! آب چو آذر بیار!
[M2]نه می، بلکه کبریت احمر بیار!
[B][M1]که بر مس ما کیمیایی کند
[M2]به نقد خرد رهنمایی کند
[B][M1]بیا مطرب! آغاز کن زیر و بم!
[M2]که کرد از دلم مرغ آرام، رم
[B][M1]پی حلق این مرغ ناگشته رام
[M2]ز ابریشم چنگ کن حلقه دام!
[B][M1]بیا ساقیا! در ده آن جام صاف!
[M2]که شوید ز دل رنگ و بوی گزاف
[B][M1]به هر جا که افتد ز عکسش فروغ
[M2]به فرسنگ‌ها رخت بندد دروغ
[B][M1]بیا مطربا! زآنکه وقت نواست
[M2]بزن این نوا را در آهنگ راست!
[B][M1]که کج جز گرفتار خواری مباد!
[M2]بجز راست را رستگاری مباد!
[B][M1]بیا ساقی! آن جام گیتی‌فروز
[M2]که شب را نهد راز بر روی روز،
[B][M1]بده! تا ز مکر آوران جهان
[M2]نماند ز ما هیچ مکری نهان
[B][M1]بیا مطربا! همچو دانا حکیم
[M2]که می‌داند از نبض حال سقیم،
[B][M1]بنه بر رگ چنگ انگشت خویش!
[M2]بدان، درد پنهان هر سینه‌ریش
[B][M1]بیا ساقیا! درده آن جام خاص!
[M2]که سازد مرا یک دم از من خلاص
[B][M1]ببرد ز من نسبت آب و گل
[M2]به ارواح قدس‌ام کند متصل
[B][M1]بیا مطربا! در نی افکن خروش!
[M2]که باشد خروشش پیام سروش
[B][M1]کشد شایدم جذبهٔ آن پیام
[M2]ازین دون‌نشیمن به عالی‌مقام
[B][M1]بیا ساقی! آن می که سیری دهد
[M2]درین بیشه‌ام زور شیری دهد
[B][M1]بده! تا درآیم چو شیر ژیان
[M2]به هم برزنم کار سود و زیان
[B][M1]بیا مطربا! وز کمان رباب
[M2]که از رشتهٔ جان زهش برده تاب
[B][M1]ز هر نغمهٔ زیر، تیری فکن!
[M2]به من چوی شکاری نفیری فکن!
[B][M1]بیا ساقیا! بین به دلتنگی‌ام!
[M2]ببخش از می لعل یکرنگی‌ام!
[B][M1]چو جام بلور از می لاله‌گون
[M2]برونم برآور به رنگ درون!
[B][M1]بیا مطربا! برکش آهنگ را!
[M2]ره صلح کن نوبت جنگ را!
[B][M1]ز ترکیب‌های موافق‌نغم
[M2]شود صد مخالف موافق به هم
[B][M1]بیا ساقی! ای یار بی‌چارگان!
[M2]ده آن می! که در چشم میخوارگان
[B][M1]درین زرکش آیینهٔ نقره کوب
[M2]از او بد نماید بد و خوب، خوب
[B][M1]بیا مطرب! از زخمه، زخم درشت
[M2]بزن بر رگ پیر خم گشته پشت!
[B][M1]که هر حرف دشوار و آسان که هست
[M2]رساند به گوش من آن‌سان که هست
[B][M1]بیا ساقی! آن آتشین می بیار!
[M2]که سوزد ز ما آنچه نید به کار
[B][M1]زر ناب ما گردد افروخته
[M2]شود هر چه نی‌زر بود، سوخته
[B][M1]بیا مطرب و، باد در دم به نی!
[M2]که از خرمن هستی‌ام باد وی،
[B][M1]به دور افگند کاه بیگانه را
[M2]گذارد پی مرغ جان، دانه را
[B][M1]بیا ساقی! آن طلق محلول را
[M2]که زیرک کند غافل گول را،
[B][M1]بده! تا نشینم ز هر جفت، طاق
[M2]دهم جفت و طاق جهان را طلاق
[B][M1]بیا مطرب و، تاب ده گوش عود!
[M2]به گوش حریفان رسان این سرود!
[B][M1]که رندان آزاده را در نکاح
[M2]نباشد بجز دختر رز، مباح
[B][M1]بیا ساقیا! در ده آن جام عدل!
[M2]که فیروزی آمد سرانجام عدل
[B][M1]بکش بازوی مکنت از جور دور!
[M2]که چندان بقا نیست در دور جور
[B][M1]بیا مطربا! پرده‌ای معتدل
[M2]که آرام جان بخشد و انس دل،
[B][M1]بزن! تا ز آشفته‌حالی رهیم
[M2]ز تشویق بی‌اعتدالی رهیم
[B][M1]بیا ساقیا! آن بلورینه‌جام
[M2]که از روشنی دارد آیینه نام،
[B][M1]بده! تا علی‌رغم هر خودنما
[M2]نماید خرد عیب ما را به ما
[B][M1]بیا مطربا! در نوا موشکاف!
[M2]وز آن مو که بشکافتی، پرده باف!
[B][M1]که تا پرده بر چشم خود گستریم
[M2]چو خودبین حریفان به خود بنگریم
[B][M1]بیا ساقیا! تا کی این بخردی؟
[M2]بنه بر کفم مایهٔ بیخودی!
[B][M1]چنان فارغم کن ز ملک و ملک!
[M2]که سر در نیارم به چرخ فلک
[B][M1]بیا مطربا! کز غم افسرده‌ام
[M2]ز پژمردگی گوییا مرده‌ام
[B][M1]چنان گرم کن در سماعم دماغ!
[M2]که بخشد ز دور سپهرم فراغ
[B][M1]بیا ساقیا! می روان‌تر بده!
[M2]سبک باش و جان گران‌تر بده!
[B][M1]به کف باده در ساغر زر، درآی!
[M2]چو به دادی، از به به بهتر درآی!
[B][M1]بیا مطربا! بر یکی پرده، ایست
[M2]مکن! کین عجب جانفزا پرده‌ایست
[B][M1]به هر پرده رازی بود دلنواز
[M2]که آن را ندانند جز اهل راز
[B][M1]بیا ساقیا! لعل بگداخته
[M2]به جام بلور تر انداخته،
[B][M1]بده! تا به اقبال پایندگان
[M2]بشوییم دست از نو آیندگان
[B][M1]بیا مطربا! زخمه‌ای برتراش!
[M2]رگ چنگ را زین نوا ده خراش!
[B][M1]که سرمایهٔ زندگانی، بسوخت
[M2]هر آنکس که باقی به فانی فروخت
[B][M1]بیا ساقیا! ز آن می راو کی
[M2]که صید طرب را کند ناو کی
[B][M1]بده! تا درین دام دل‌ناشکیب
[M2]ببندیم گوش از صفیر فریب
[B][M1]بیا مطربا! وآن نی فارسی
[M2]که بر رخش عشرت کند فارسی
[B][M1]بزن! تا به همراهی آن سوار
[M2]کنیم از بیابان محنت، گذار
[B][M1]بیا ساقیا! می به کشتی فکن!
[M2]کزین موج‌زن بحر کشتی‌شکن،
[B][M1]سلامت کشم رخت خود بر کنار
[M2]وز این بیقراری‌م زاید قرار
[B][M1]بیا مطربا! زخمه بر چنگ زن!
[M2]وز آن پرده این دلکش آهنگ زن!
[B][M1]که: خوش وقت آن بی‌سروپا گدای
[M2]که زد افسر شاه را پشت پای!
[B][M1]بیا ساقیا! رطل سنگین بیار!
[M2]که سازد سبک‌بار را بردبار
[B][M1]به رخسار امید رنگ آورد
[M2]به عمر شتابان، درنگ آورد
[B][M1]بیا مطربا، بر نی انگشت نه!
[M2]ز کارش به انگشت بگشا گره!
[B][M1]ز تو هر گشادش که خواهد فتاد،
[M2]نباشد جز آن کارها را گشاد
[B][M1]بیا ساقیا! تا به می برده پی
[M2]کنیم از میان قاصد و نامه طی،
[B][M1]ببندیم بار از مضیق خیال
[M2]گشاییم در بارگاه وصال
[B][M1]بیا مطربا! کز نوای نفیر
[M2]ببندیم بر خامه صوت صریر،
[B][M1]زنیم آتش از آه، هنگامه را
[M2]بسوزیم هم خامه، هم نامه را
[B][M1]بیا ساقیا! باده در جام کن!
[M2]به رندان لب تشنه انعام کن!
[B][M1]به هر کس که یک جرعه خواهی فشاند
[M2]نخواهد جز آن از جهان با تو ماند
[B][M1]بیا مطربا! پرده‌ای ساز! لیک
[M2]به هنجار نیکو و گفتار نیک
[B][M1]به گیتی مزن جز به نیکی نفس
[M2]که این است آیین نیکان و بس
[B][M1]بیا ساقیا! تا جگر، خون کنیم
[M2]وز این می قدح را جگرگون کنیم
[B][M1]که غم‌دیده را آه و زاری به است
[M2]جگرخواری از می گساری به است
[B][M1]بیا مطربا! کز طرب بگذریم
[M2]ز چنگ طرب تارها بردریم
[B][M1]ز چنگ اجل چون نشاید گریخت
[M2]ز چنگ طرب تار باید گسیخت
[B][M1]بیا ساقیا! جام دلکش بیار!
[M2]می گرم و روشن چو آتش بیار!
[B][M1]که تا لب بر آن جام دلکش نهیم
[M2]همه کلک و دفتر بر آتش نهیم
[B][M1]بیا مطربا! تیز کن چنگ را!
[M2]بلندی ده از زخمه آهنگ را!
[B][M1]که تا پنبه از گوش دل برکشیم
[M2]همه گوش گردیم و دم در کشیم
[A]
[B][M1]عجب اژدهایی ست کلک دو سر
[M2]که ریزد برون گنج‌های گهر
[B][M1]کند اژدها بر در گنج، جای
[M2]ولی کم بود اژدها گنج‌زای
[B][M1]شد آن اژدها، گنج در مشت تو
[M2]بر او حلقه زد مار انگشت تو
[B][M1]چه گوهر فشان‌اند این گنج و مار
[M2]که شد پرگهر دامن روزگار
[B][M1]زهی طبع تو اوستاد سخن!
[M2]ز مفتاح کلکت گشاد سخن
[B][M1]سخن را که از رونق افتاده بود
[M2]به کنج هوان رخت بنهاده بود،
[B][M1]تو دادی دگر باره این آبروی
[M2]کشیدی به جولانگه گفت و گوی
[B][M1]که این مال و جاه ارچه جان‌پرورست،
[M2]کمال سخن از همه بهترست
[B][M1]ز من این هنر بس که جان کاستم
[M2]به نقش حقایق، دل آراستم
[B][M1]بر این نخل نظمی که پرورده‌ام
[M2]به خون دل‌اش در بر آورده‌ام
[B][M1]مصیقل شد آیینه‌سان سینه‌ام
[M2]دو عالم مصور در آیینه‌ام
[B][M1]زبان سوده شد زین سخن، خامه را
[M2]ورق شد سیه زین رقم، نامه را
[B][M1]چه خوش گفت دانا که: «در خانه کس
[M2]چو باشد، ز گوینده یک حرف بس!»
[B][M1]همان به که در کوی دل ره کنیم
[M2]زبان را بدین حرف، کوته کنیم
[B][M1]حیات ابد رشح کلک تو باد!
[M2]نظام ادب نظم سلک تو باد!
[END]