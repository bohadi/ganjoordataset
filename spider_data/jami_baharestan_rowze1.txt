[START][A]
[N]سیدالطایفه جنید - قدس سره - می گوید: حکایات المشایخ جند من جنودالله، یعنی سخنان مشایخ در علم و معرفت راسخ لشکریست از لشکرهای خدای تعالی به کشور هردل که عزیمت تابد مخالفان نفس و هوا را روی در هزیمت یابد.
[B][M1]هجوم نفس و هوا گر سپاه شیطانند
[M2]چو زور بر دل مرد خداپرست آرند
[B][M1]بجز جنود حکایات رهنمایان را
[M2]چه تاب آنکه بر آن رهزنان شکست آرند
[A]
[N]خدای تعالی با رسول خود - صلی الله علیه و سلم - خطاب می کند که «و کلا نقص علیک من انباء الرسل مانثبت به فؤادک » یعنی می خوانیم بر تو قصه های پیغمبران تا دل تو را ثابت گردانیم بر آنچه هستی در آن.
[B][M1]چو صورتی به دلت سازی از ارادت راست
[M2]ز نفخ صور دم عارفان حیاتش ده
[B][M1]و گر شود متزلزل دلت ز جنبش طبع
[M2]به شرح قصه صاحبدلان ثباتش ده
[A]
[N]پیر هرات - رضی الله عنه - اصحاب خود را وصیت کرده است که از هر پیری سخنی یاد گیرید و اگر نتوانید نام ایشان را به یاد دارید تا بهره یابید.
[B][M1]آنی تو که از نام تو می بارد عشق
[M2]وز نامه و پیغام تو می بارد عشق
[B][M1]عاشق گردد هر که به کویت گذرد
[M2]آری ز در و بام تو می بارد عشق
[A]
[N]در خبر است که خدای تعالی فردای قیامت با بنده از مفلسی و بی مایگی شرمنده می گوید که فلان دانشمند یا عارف را در فلان محله می شناختی؟ گوید: آری می شناختم فرمان رسد تو را به وی بخشیدم.
[B][M1]قدر من در صف عشاق تو زان پستتر است
[M2]که زنم گام ارادت به مقامات وصول
[B][M1]در دلم نقش شده نام گدایان درت
[M2]بس بود نامه احوال مرا مهر قبول
[A]
[N]سری سقطی - قدس الله تعالی سره - جنید را کاری فرمود و به موجب دلخواه وی به آن قیام نموده کاغذپاره ای به وی انداخت در وی نوشته که: سمعت حادیا یحد فی البادیة یقول:
[B][M1]ابکی و مایدریک ما یبکینی
[M2]ابکی حذار ان تفارقینی
[B2]و تقطعی حبلی و تهجرینی
[N]می گوید:
[B][M1]خون می گریم از تو چه پنهان دارم
[M2]کز بهر تو این دو چشم گریان دارم
[B][M1]هر چند دلی ز وصل شادان دارم
[M2]صد داغ بر آن ز بیم هجران دارم
[N]و هم - جنید قدس سره - گوید که روزی به خانه سری درآمدم این بیت می خواند و می گریست:
[B][M1]لا فی النهار و لا فی اللیل لی فرح
[M2]فلا ابالی أطال اللیل ام قصرا
[B][M1]نی شب نهیم نه روز از ناله و آه
[M2]خواهی شب من دراز خواهی کوتاه
[A]
[N]حلاج را - قدس سره - پرسیدند که مرید کیست؟ گفت: مرید آن است که از نخست بار که حضرت حق را نشانه قصد خود سازد، تا به وی نرسد به هیچ نیارامد و به هیچ کس نپردازد.
[B][M1]بهر تو به بر و بحر بشتافته ام
[M2]هامون ببریده کوه بشکافته ام
[B][M1]از هر چه رسیده پیش رو تافته ام
[M2]تا ره به حریم وصل تو یافته ام
[A]
[N]ابوهاشم صوفی - قدس سره - گفته است که کوه را به نوک سوزن از بیخ کندن آسانتر است از زنگ کبر از دل بیفکندن.
[B][M1]لاف بی کبری مزن کان از نشان پای مور
[M2]در شب تاریک بر سنگ سیه پنهانتر است
[B][M1]وز درون کردن برون آسان مگیر آن را کزان
[M2]کوه را کندن به سوزن از زمین آسانتر است
[A]
[N]ذوالنون - قدس سره - پیش یکی از مشایخ مغرب رفت به جهت مسئله ای؟ گفت: بهر چه آمدی؟ اگر آمده ای که علم اولین و آخرین بیاموزی آن را روی نیست این همه خالق داند، و اگر آمده ای که او را جویی آنجا که اول گام برگرفتی او خود آنجا بود.
[B][M1]زین پیش برون ز خویش پنداشتمت
[M2]در غایت سیر خود گمان داشتمت
[B][M1]اکنون که تو را یافتم آنی دانم
[M2]کاندر قدم نخست بگذاشتمت
[A]
[N]پیر هرات گوید او با جوینده خود همراه است دست او گرفته در طلب خود می تازاند.
[B][M1]آن که نی نام به دست است مرا زو نه نشان
[M2]دست بگرفته مرا در عقب خویش کشان
[B][M1]اوست دست من و پا نیز به هر جا که رود
[M2]پایکوبان ز پیش می روم و دست فشان
[A]
[N]فضیل عیاض - رضی الله عنه - گوید که من حق را سبحانه به دوستی پرستم که نشکیبم که نپرستم بعضی ازین طایفه را پرسیدند که سفله کیست؟ گفت: آن که حق را بر بیم و امید پرستد پس گفتند تو چون پرستی؟ گفت: به مهر و دوستی که مهر و دوستی وی مرا بر خدمت و طاعت دارد.
[B][M1]جانا ز در تو دور نتوانم بود
[M2]قانع به بهشت و حور نتوانم بود
[B][M1]سر بر در تو به حکم عشقم نه به مزد
[M2]زین در چه کنم صبور نتوانم بود
[B][M1]کی شود سوز قتیلت کشته زیر تیره خاک
[M2]زانکه این آتش ز جان روشن او خاسته ست
[B][M1]چون تواند عاشق از طوق وفایت سر کشید
[M2]قمری آسا طوق او از گردن او خاسته ست
[A]
[N]معروف کرخی - قدس الله سره - گفته است که صوفی اینجا مهمان است، تقاضای مهمان بر میزبان جفاست، مهمان که باادب بود منتظر بود نه متقاضی.
[B][M1]مهمان توام در صف ارباب ارادت
[M2]بنشسته به هر چیز که آید ز تو راضی
[B][M1]بنهاده به خوان کرمت دیده امید
[M2]انعام تو را منتظرم نه متقاضی
[A]
[N]بایزید را - قدس الله تعالی سره - پرسیدند که سنت کدام است و فرض کدام؟ فرمود که سنت ترک دنیا است و فرض صحبت مولا.
[B][M1]ای که در شرع خداوندان حال
[M2]می کنی از سنت و فرضم سؤال
[B][M1]سنت آمد رخ ز دنیا تافتن
[M2]فرض راه قرب مولا یافتن
[A]
[N]شبلی را - قدس الله تعالی سره - شوری افتاد، به بیمارستان بردند جمعی به نظاره وی رفتند پرسید که شما کیانید؟ گفتند: دوستان تو سنگ برداشت و بر ایشان حمله کرد جمله بگریختند بخندید گفت: بازآیید ای مدعیان که دوستان از دوستان نگریزند و از سنگ جفایشان نپرهیزند.
[B][M1]آن است دوستدار که هر چند دشمنی
[M2]بیند ز دوست بیش، شود دوستدارتر
[B][M1]بر سر هزار سنگ ستم گر خورد ازو
[M2]گردد بنای عشقش ازان استوارتر
[N]و هم از وی آرند که وقتی بیمار شد، خلیفه طبیب ترسا به معالجت وی فرستاد از وی پرسید که خاطر تو چه می خواهد؟ گفت: آنکه تو مسلمان شوی گفت: اگر من مسلمان شوم تو نیک می شوی و از بستر بیماری برمی خیزی؟ گفت: آری!
[N]پس ایمان بر وی عرضه کرد و وی ایمان آورد و شبلی از بستر برخاست و بر وی از بیماری اثری نه پس هر دو همراه پیش خلیفه رفتند و قصه را باز گفتند خلیفه گفت: پنداشتم که طبیب پیش بیمار فرستاده ام من خود بیمار پیش طبیب فرستاده بوده ام.
[B][M1]هر کس که از هجوم محبت مریض شد
[M2]داند طبیب خویش لقای حبیب را
[B][M1]چون بر سرش طبیب بهشتی نهد قدم
[M2]بخشد شفا ز علت هستی طبیب را
[A]
[N]سهل عبدالله تستری - قدس سره - می گوید: که هر که بامداد کند و همت وی آن باشد که چه خورد، دست از وی بشوی.
[B][M1]هرکه خیزد بامداد از خواب و نبود در سرش
[M2]جز خیال خورد ازو آیین بیداری مجوی
[B][M1]وانکه شوید دست چون پای از سر بستر کشید
[M2]تا به خوان و سفره آرد دست، دست از وی بشوی
[A]
[N]ابوسعید خراز - قدس الله سره - گوید که در اوایل حال ارادت محافظت سر وقت خود می کردم، روزی به بیابانی درآمدم و می رفتم، از قفای من آواز چیزی برآمد دل خود از التفات به آن و چشم خود را از نظر به آن نگاه داشتم.
[N]به سوی من آمد تا به من نزدیک شد، دیدم که دو سبع عظیم به دوش من بالا آمدند، من به ایشان نظر نکردم، نه در وقت برآمدن و نه در وقت فرود آمدن.
[B][M1]کیست دانی صوفی صافی ز رنگ تفرقه
[M2]آن که دارد رو به یکرنگی درین کاخ دو رنگ
[B][M1]نگسلد سر رشته سرش ز جانان گر بفرض
[M2]ره بر او گیرد ز یک سو شیر و دیگر سو پلنگ
[N]و هم وی گفته - قدس سره - هر که گمان برده به کوشش توان رسید رنجی کشیده بیهوده، و هرکه تصور کرده که بی کوشش توان رسید جز راه آرزو نپیموده.
[B][M1]از رنج کسی به گنج وصلت نرسید
[M2]وین طرفه که بی رنج کس آن گنج ندید
[B][M1]هرکس که دوید گور نگرفت به دشت
[M2]لیکن نگرفت گور جز آن کس که دوید
[A]
[N]ابوالحسن نوری - قدس الله تعالی سره - گوید: هر که خدای تعالی خود را از وی بپوشاند هیچ دلیل و خبر او را به وی نرساند.
[B][M1]چون دلبر ما ز پرده رو ننماید
[M2]کس نتواند که پرده زو بگشاید
[B][M1]ور جمله جهان پرده شود باکی نیست
[M2]آنجا که پی جلوه جمال آراید
[A]
[N]ابوبکر واسطی - قدس سره - گوید: آن که گوید نزدیکم، دور است، و آن که گوید دورم به نیستی خود در هستی او مستور است.
[B][M1]هر که گوید که به آن جان جهان نزدیکم
[M2]باشد آن دعوی نزدیکی او از دوری
[B][M1]وان که گوید که ازو دورم، آن دوری او
[M2]هست در پرتو نزدیکی او مستوری
[A]
[N]ابوالحسن فوشنجی - قدس سره - گفته است که در دنیا هیچ چیز ناخوشتر نیست از دوستی که دوستی وی از برای غرضی یا عوضی باشد.
[B][M1]عاشق که ز هجر دوست دادی خواهد
[M2]یا بر در وصلش ایستادی خواهد
[B][M1]ناکس تر ازو کس نبود در عالم
[M2]کز دوست بجز دوست مرادی خواهد
[A]
[N]ابوعلی دقاق - قدس سره - گوید در آخر عمر چندان درد بر وی پدید آمده بود که آخر هر روز به بام برآمدی و روی بر آفتاب کردی و گفتی: ای سرگردان مملکت، امروز چون بودی و چون گذرانیدی، هیچ جای بر اندوهگین این حدیث تافتی؟ هیچ جای از زیر و زبر شدگان این واقعه خبر یافتی؟ هم از این جنس می گفتی تا آفتاب فرو شدی.
[B][M1]ای مهر که نیست چون تو عالم گردی
[M2]زین رهرویم ببخش راه آوردی
[B][M1]امروز که را دیدی کاندر ره عشق
[M2]بر رخ بودش گردی و در دل دردی
[A]
[N]شیخ ابوالحسن خرقانی - قدس سره - روزی به اصحاب خود گفت که چه بهتر بود؟ گفتند: شیخا هم تو بگوی گفت: دلی که در وی همه یاد کرد او بود.
[B][M1]دارم دلکی که با هر اندیشه که داشت
[M2]جز یاد تو بر صفحه خاطر ننگاشت
[B][M1]یاد تو چنان فرو گرفتش که در او
[M2]گنجایی هیچ چیز دیگر نگذاشت
[A]
[N]شیخ ابو سعید ابوالخیر را - قدس سره - پرسیدند که تصوف چیست؟ گفت: آنچه در سر داری بنهی و آنچه در کف داری بدهی و از آنچه بر تو آید نجهی.
[B][M1]خواهی که به صوفیگری از خود برهی
[M2]باید که هوا و هوس از سر بنهی
[B][M1]وان چیز که داری به کف از کف بدهی
[M2]صد زخم بلا خوری و از جا نجهی
[A]
[N]رویم - قدس سره - گفته است: جوانمردی آن است که برادران خود را معذور داری و بر زلتی که از ایشان واقع شود با ایشان چنان معامله نکنی که از ایشان عذر باید خواست.
[B][M1]جوانمردی دو چیز است ای جوانمرد
[M2]به سویم گوش کن تا گویمت راست
[B][M1]یکی آن کز رفیقان درگذاری
[M2]اگر هر لحظه بینی صد کم و کاست
[B][M1]دویم آن کز تو ناید هیچگاهی
[M2]چنان کاری که باید عذرشان خواست
[A]
[N]بشر حافی را - رحمة الله علیه - مریدی با وی گفت: چون نان به دست آورم نمی دانم که به کدام نان خورش خورم فرمود که نعمت عافیت را فرا یاد آر و آن را نان خورش خویش انگار.
[B][M1]چو نان خشک نهد پیش خویش ناداری
[M2]که روح را دهد از خوان فقر پرورشی
[B][M1]به نان خورش چو شود طبعش آن زمان مایل
[M2]چو ذکر عافیتش نیست هیچ نان خورشی
[A]
[N]شقیق بلخی - قدس الله تعالی سره - گفته است: بپرهیز از صحبت توانگر زیرا که چون دلت بدو پیوند گرفت و به داده وی خرسند شدی، پروردگاری گرفتی غیر خدای تعالی.
[B][M1]گر درآید توانگری با تو
[M2]بهر روزی بدو مکن پیوند
[B][M1]ممسکی را کفیل خود مشمار
[M2]مدبری را خدای خود مپسند
[A]
[N]یوسف بن الحسین - قدس الله سره - گفته است: همه نیکوییها در خانه ایست و کلید آن تواضع و فروتنی؛ و همه بدیها در خانه ایست و کلید آن مایی و منی.
[B][M1]جمع است خیرها همه در خانه و نیست
[M2]آن خانه را کلید بغیر از فروتنی
[B][M1]شرها بدین قیاس به یک خانه است جمع
[M2]وان را کلید نیست بجز مایی و منی
[B][M1]هان احتیاط کن که نلغزی ز راه خیر
[M2]خود را به معرض خطر شر نیفکنی
[A]
[N]سمنون المحب - قدس سره - گفته است: بنده را محبت خداوند صافی شود تا زشتی بر همه عالم نیفکند.
[B][M1]گر کند جای به دل عشق جمال ازلت
[M2]چشم امید به حوران بهشتی ننهی
[B][M1]کی مسلم شودت عشق جمال ازلی
[M2]تا بر آفاق همه تهمت زشتی ننهی
[A]
[N]ابوبکر وراق - قدس سره - گفته است: اگر طمع را پرسند که پدرت کیست؟ گوید: شک در مقدرات کردگاری، و اگر گویند: پیشه تو چیست؟ گوید: اکتساب مذلت و خواری، و اگر گویند: غایت تو چیست؟ گوید: به محنت حرمان گرفتاری.
[B][M1]اگر پرسی طمع راکت پدر کیست؟
[M2]بگوید: شک در اقدار الهی
[B][M1]و گر گویی که کارت چیست؟ گوید:
[M2]به محنتهای حرمان عمر کاهی
[A]
[N]ابراهیم خواص - قدس سره - گفته است: رنج مکش در طلب آنچه در قسمت ازلی برای تو کفایت کرده اند و آن روزیست، و ضایع مگردان آنچه از تو طلب کفایت آن کرده اند و آن انقیاد احکام الهیست از اوامر و نواهی.
[B][M1]قسمت رزقت ز ازل کرده اند
[M2]چند پی رزق پراکندگی
[B][M1]فایده زندگیت بندگیست
[M2]سر مکش از قاعده بندگی
[A]
[N]ابوعلی رودباری - قدس سره - گفته است: تنگترین زندانها معاشرت اضداد است.
[B][M1]گر چه زندان است بر صاحبدلان
[M2]هر کجا بویی ز وصل یار نیست
[B][M1]هیچ زندان عاشق مشتاق را
[M2]تنگتر از صحبت اغیار نیست
[A]
[N]شیخ ابوالعباس قصاب - قدس سره - درویشی را دید که جامه خود را می دوخت هر درزی را که راست نیامدی بگشادی و باز بدوختی شیخ فرمود: آن بت توست.
[B][M1]صوفی که به خرقه دوزیش بازاریست
[M2]گر بخیه فقر می زند خوش کاریست
[B][M1]ور جنبش طبع دست او جنباند
[M2]هر بخیه و رشته اش بت و زناریست
[A]
[N]حصری - قدس الله تعالی سره - گفته است: الصوفی (هو)الذی لایوجد بعد عدمه و لایعدم (بعد) وجوده یعنی: صوفی آن است که چون از وجود طبیعی خود فانی شود دیگر به آن باز نگردد که: الفانی لا یرد و بعد از آن چون به وجود حقانی و بقای بعد الفنا محقق گردد دیگر فانی نشود.
[B][M1]خوش آن که چون نیست شد از این نقش مجاز
[M2]دیگر به وجود خویشتن نامد باز
[B][M1]زان پس چو وجود یافت زان مایه ناز
[M2]جاوید بر او در عدم گشت فراز
[A]
[N]خواجه یوسف همدانی - قدس سره - وقتی در نظامیه بغداد وعظ می گفت فقیهی معروف به ابن السقا برخاست و مسئله پرسید گفت: بنشین که در کلام تو رایحهٔ کفر می بینم شاید که مرگ تو نه بر دین اسلام بود. بعد از آن به مدتی آن فقیه نصرانی شد و بر نصرانیت بمرد.
[B][M1]هر که بینی که پس از پرورش فقر او را
[M2]در صف زنده دلان نام به ارشاد رود
[B][M1]باد دعوی به سر او مبر ای خواجه مباد
[M2]که از این بی ادبی دین تو بر باد رود
[A]
[N]خواجه عبدالخالق غجدوانی را - قدس سره - روزی درویشی پیش او گفت: اگر خدای تعالی مرا مخیر گرداند میان بهشت و دوزخ من دوزخ را انتخاب کنم زیراکه بهشت مراد نفس است و دوزخ مراد خدای تعالی خواجه او را رد کردند و فرمودند که بنده را به اختیار چه کار؟ هر جا گوید رو رویم و هرجا گوید باش باشیم.
[B][M1]کار بی اختیار خواجه مکن
[M2]ای که داری به بندگی اقرار
[B][M1]هرکجا اختیار خواجه بود
[M2]بندگان را به اختیار چه کار
[A]
[N]خواجه علی رامتینی را - قدس الله سره - پرسیدند که ایمان چیست؟ فرمودند که کندن و پیوستن.
[B][M1]هر که ایمان تو را کندن و پیوستن گفت
[M2]باید آن قول پسندیده ازو بپسندی
[B][M1]حاصل معنی آن کندن و پیوستن چیست؟
[M2]یعنی از خلق کنی دل، به خدا پیوندی
[A]
[N]خواجه بهاء الدین نقشبند را - قدس سره - پرسیدند که سلسله شما به کجا می رسد؟ فرمودند که از سلسله کسی به جایی نرسد.
[B][M1]از دلق و عصا صدق و صفایی نرسد
[M2]وز سبحه بجز بوی ریایی نرسد
[B][M1]هردم به کجا رسد مگو سلسله ات
[M2]کز سلسله هیچ کس به جایی نرسد
[END]