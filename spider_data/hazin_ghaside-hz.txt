[START][A]
[B][M1]پرتو روی تو را نیست جهان پرده دار
[M2]امتلأ الخافقین شارق ضوء النهار
[B][M1]ای من و بهتر ز من، بندهٔ فرمان تو
[M2]گر دل و گر دین بری، این لنا الاختیار؟
[B][M1]عالم اگر دشمن است چون تو پناهی چه غم؟
[M2]رد شطاط الذی، عند ذوی الاقتدار
[B][M1]لطف تو بیگانه نیست، از چه شفیع آورم؟
[M2]بائسک المستجیر، عزتک المستجار
[B][M1]لاله گلزار توست، سینه اخگرفروز
[M2]واله دیدار توست دیده اخترشمار
[B][M1]زاهد گر باهشی، باده کش و توبه کن
[M2]از خرد دوربین وز هوس نابکار
[B][M1]گوش به حکم توایم، مرد زبان نیستیم
[M2]طاعت اگر ردکنی، حاش لنا الاختیار
[B][M1]عربده افزون کند حادثه با گوشه گیر
[M2]لطمه زند بیشتر، موج به دریا کنار
[B][M1]وه که ندارد درنگ، گردش گردنده چرخ
[M2]شهد کند در شرنگ، ساغر لیل و نهار
[B][M1]زحمت بیهوده دید ناخن اندیشه ام
[M2]آه که جز باد نیست، در گره روزگار
[B][M1]این به دمی بسته است وان به غمی می رود
[M2]هستی بد عهد بین، شادی بی اعتبار
[B][M1]همسر دیرینه اند، دیده گشا و ببین
[M2]خنده رنگین گل، گریه ابر بهار
[B][M1]آه چه سازد کسی با تب و تابی چنین؟
[M2]چهره روز آتشین، طره شب تابدار
[B][M1]خار به چشمم خلد، از گل و ربحان او
[M2]روی جهان دیدنی نیست درین روزگار
[B][M1]از فلک پشت خم، شد قد دونان علم
[M2]کار جهان شد بهم، گشت هنر عیب و عار
[B][M1]تافت به فن زال دهر، دست قوی چیرگان
[M2]همچو کمان حلقه شد، بازوی خنجرگذار
[B][M1]تاب تحمّل نماند، یا لجاالهاربین
[M2]علم ستیرالجبین، جهل خلیع العذار
[B][M1]پشت جوانمرد را بار لئیمان شکست
[M2]ریخت جو برگ خزان، پنجهٔ گوهرنثار
[B][M1]بار خران چون برد، دوش غزال حرم؟
[M2]شیر ژیان چون کشد ناز سگ جیفه خوار؟
[B][M1]هر طرفی یکّه تاز، کودن دون فطرتی ست
[M2]تکیه زنان هر خری ست جای صدور کبار
[B][M1]خامه همان به که رو تابد ازین گفتگو
[M2]نیست به شکر نکو، حنظل ناخوشگوار
[B][M1]رونق بستان بود شور صفیرت حزین
[M2]بلبل دستان شود، چون تو یکی از هزار
[B][M1]چون که پی امتحان با مژه خون چکان
[M2]خامه نهی در بنان، صفحه کشی در کنار
[B][M1]مایه به معدن دهد کلک جواهر رقم
[M2]نکته به دامن برد طبع بدایع نگار
[B][M1]صبح قیامت دمید از جگر سوخه
[M2]خوشترم آمد درین گرم صفیر اختصار
[A]
[B][M1]غیر، نفی غیرت یکتای بی همتاستی
[M2]نقش لا در چشم وحدت بین من الاستی
[B][M1]فرقهٔ اشراقیان و زمرهٔ مشائیان
[M2]غوطه در حیرت زدند، این چشمه حیرت زاستی
[B][M1]غوص این دریا دمی در خود فرو رفتن بود
[M2]سر برآری گر ز خود، قطره نه ای دریاستی
[B][M1]عالم از خورشید رخسارش تجلی زار شد
[M2]آفتابی در دل هر ذرّه ای پویاستی
[B][M1]چشمهٔ چشم تو را لای حجاب انباشته ست
[M2]ورنه خود جام جهان را دیده بیناستی
[B][M1]بی خبر باشد فرشته، بشنو از لا تعلمون
[M2]آدمی دانای راز عَلَّمَ الاسماستی
[B][M1]نقش های بوالعجب در زیر چون پیدا شدی؟
[M2]گر نه نقّاش زبردستی در آن بالاستی
[B][M1]تو ز بالا پای معنی گیر و بگذر از جهات
[M2]رتبه اش بالاست وز کون و مکان والاستی
[B][M1]هست بالا وصف آن عالم که نبود امتداد
[M2]انبساط ار نیست امّا سخت روح افزاستی
[B][M1]عالمی باشد که عقل و جان از آن آمد به ما
[M2]نه غلط گفتم که دایم عقل و جان آنجاستی
[B][M1]مولوی گفت از ازل حال ابد معلوم بود
[M2]آنچه ما داریم پنهان، پیش او پیداستی
[B][M1]چون ز ما جز فعل زشت اینجا نیامد در وجود
[M2]از وجود این قالب جان را چرا پیراستی؟
[B][M1]گفت دانا: قابل جان بود قالب در جهان
[M2]بُخل دور از فضل فیّاض جهان آراستی
[B][M1]بال شاهین نظر را آسمان پرواز کن
[M2]کژ مدان و کژ مبین و کژ مگو گر راستی
[B][M1]هست هستی خیر محض و بخشش او جود محض
[M2]نقص ما عاید به ما، این است اوا حق بی کاستی
[B][M1]هریکی را بود از احسان او چثشم وجود
[M2]گر گل و لعلستی و گر خار و گر خاراستی
[B][M1]داد حکمش هر چه را اعیان ثابت خواستند
[M2]گر چه ما محکوم، گویا او به حکم ماستی
[B][M1]شد محک فرمان حق نقاد ونقد قلب را
[M2]کاین مس استی، آهن ستی، یا زَرِ حَمراستی
[B][M1]خواهش ورعنایی از ما بندگان زببنده نیست
[M2]آنچه آن سلطان زیبایان کند زیباستی
[B][M1]ما گدا او پادشا، ما بنده، او فرمانرو
[M2]رستخیز از ما گر انگیزد که حکم او راستی
[B][M1]دل به غیر از عروه الوثقای حق هرگز مبند
[M2]فیض او عام است، اگر امروز و گر فرداستی
[B][M1]ملک دنیا نیست غیراز داغ حسرت سوختن
[M2]ملک دین جو، چشم آخر بین گرت بیناستی
[B][M1]ملک آن می دان که پایندهست نه پایان پذیر
[M2]عاریت عار است اگر خود ملکت داراستی
[B][M1]با همه آلودگیها گفته ای، دل پارساست
[M2]پارسا دل کی چنین استی؟ بت ترساستی
[B][M1]بیت معمورت شکم شد خانهٔ دینت خراب
[M2]کعبهء دل جوی، تاکی بر در دلهاستی؟
[B][M1]هرکه فانی شد ز خود، باقی به حق خواهد شدن
[M2]گر توانی بگسلی از خویشتن، یکتاستی
[B][M1]تا گرفتار خودی، در دوزخ نقد خودی
[M2]از خودی گر فارغی، در جنّت المأواستی
[B][M1]یا حبیبی انت فرج کربت القلب الحزین
[M2]عمرها شد در هوایت بی سر و بی پاستی
[B][M1]رحم فرما، یک نظر بر سینه چاکش نگر
[M2]در خرابات محبّت عاشق رسواستی
[B][M1]صفحه را دریای خون کردی بیفکن خامه را
[M2]آستینت جوی خون و دیده خون پالاستی
[A]
[B][M1]پیوند بود با رگ جان خار ستم را
[M2]کو گریه که شاداب کند، کشت الم را؟
[B][M1]صد شکرکه در وادی تفسیدهٔ حرمان
[M2]دارد قدمم، درگره آبله یم را
[B][M1]ای فتنه، سر عربده بردارکه چون صبح
[M2]ما تیغ کشیدیم و گشودیم علم را
[B][M1]بخت ار نبود قوت بازوی هنر هست
[M2]پیچد قلمم پنجه شیران اجم را
[B][M1]کوه دل خارا جگران را طرب آموخت
[M2]نظمم که زبور آمده داوود نغم را
[B][M1]من باده کش کهنه سفال دل خویشم
[M2]بر تارک خورشید زنم ساغر جم را
[B][M1]از هر دو جهان با دل آزاده گذشتیم
[M2]دیوانه، نه بتخانه شناسد نه حرم را
[B][M1]سودای الست است که مغرور زبانیم
[M2]بستند میان دل و غم بیع سلم را
[B][M1]شد خون دل از توبهٔ بی صرفه حلالم
[M2]ریزم همه در ساغر خود اشک ندم را
[B][M1]از هیبت رنگینی سیلاب سرشکم
[M2]خون در رگ اندیشه، زریر است بقم را
[B][M1]خونباری اشک مژه ام گر چه به یک دم
[M2]بی صرفه کند خرج دل فیض شیَم را
[B][M1]ار چین نفتد موج کدورت به جبینم
[M2]کی تیره کند حرص تنک حوصله، یم را؟
[B][M1]اشکم مژه را ریخت به امّید و ندانست
[M2]کز ناز، سر ما نبود خار ستم را
[B][M1]زد جاذبهٔ عشق رَهِ ملّت و کیشم
[M2]گم کرده ام از بی خبری دیر و حرم را
[B][M1]تا جان بود ای عشق، تقاضایی کامم
[M2]بر لب نفسی هست، بکش تیغ ستم را
[B][M1]کردیم درین دایره از تنگی فرصت
[M2]با صبح صبا، دست و بغل شام هرم را
[B][M1]ما بستهٔ دامیم پی رشک، صفیری
[M2]از ما برسان حلقهٔ مرغان حرم را
[B][M1]نازیم به افسردگی خویش که کرده ست
[M2]در عرصهٔ هستی سپری راه عدم را
[B][M1]صحرای مغیلان هوس طی شدنی نیست
[M2]در دامن تجرید شکستیم قدم را
[B][M1]وحشتگه اضداد کجا مجلس انس است؟
[M2]الفت نتوان داد به هم شادی و غم را
[B][M1]شادمکه قضا ساخته محراب جبینم
[M2]درگاه خداوند عرب را و عجم را
[B][M1]سلطان رسل احمد مرسل که ز نعتش
[M2]شان دگر افزوده رقم را و قلم را
[B][M1]آن در گرانمایه که امواج ظهورش
[M2]انداخته از چشم جهان، زادهٔ یم را
[B][M1]آن رایت اقبال که خورشید جلالش
[M2]بر خاک کشد موی کشان پرچم جم را
[B][M1]آن کعبهٔ امّید که تب لرزهٔ بیمش
[M2]از طاق دل برهمن، انداخت صنم را
[B][M1]آن شمع هدایت که کند نور جبینش
[M2]هم منصب پروانه براهین اوا حکم را
[B][M1]آن آیت رحمت که تب و تاب سپند است
[M2]در مجمرخشم و غضبش تخم ستم را
[B][M1]آن پرده نشین دل و جان کآتش عشقش
[M2]در سینه نفس سوخته حسّان عجم را
[B][M1]بخروش حزین کز نفس سینه خراشت
[M2]نشترکده گردید جگر، مرغ حرم را
[B][M1]امّی لقبا، آمده ای تا به تکلّم
[M2]تقویم کهن ساخته ای معجز دم را
[B][M1]گر لعل شکرریز گشایی به تسلّی
[M2]با چاشنی شهد کشم تلخی سم را
[B][M1]حیرت زدهٔ حوصلهٔ صبر و غروریم
[M2]نشناخته بودیم من و ناز تو، هم را
[B][M1]شوریده ام و دل به تولّای تو جمع است
[M2]بر هم نزند حادثه، پیوند قدم را
[B][M1]با تیغ توام نسبت اخلاص درست است
[M2]تا ناف بریدند، غزالان حرم را
[B][M1]در دل دهیم، گوشهٔ چشمی ز تو باید
[M2]تا جاذبهٔ شوق، نهد پیش قدم را
[B][M1]خود گو چه ز مجنون سراسیمه گشاید؟
[M2]بر نشکند ار شاهد حی، طرفِ خِیَم را؟
[B][M1]در آتش عشق تو به لب آه ندارم
[M2]کاوّل دل بی طاقت من سوخته دم را
[B][M1]دل خام طمع نیست اگر غرق امید است
[M2]یکسان چمن و شوره بود ابر کرم را
[B][M1]با جود تو کش هر دو جهان صورت لایی است
[M2]نشنیده کسی از دهن آز، نعم را
[B][M1]باشد به کف راد تو ای گلبن احسان
[M2]خاصیّت اوراق خزان دیده، درم را
[B][M1]از سابقهٔ ربط که با نام تو دارد
[M2]قسمت همه جا فتح بود لام قسم را
[B][M1]نفس دنی خصم تو از بس که پلید است
[M2]با فربهی تن ننهد فرق ورم را
[B][M1]گرگان سر خونریز اسیران تو دارند
[M2]واجب شمرد حزم شبان، پاس غنم را
[B][M1]فریادرسا، شکوه فشرده ست گلویم
[M2]چون نی ز کفم برده نگهداری دم را
[B][M1]بپذیر و کرم کن اگر از ناله فرازم
[M2]بر کنگرهٔ طارم افلاک علم را
[B][M1]بشنو ز نفس، بوی کباب جگر من
[M2]در دل بهم انداخته ام آتش و دم را
[B][M1]کلک چو منی را رقم شکوه غریب است
[M2]وانگه چو تویی چهره گشا عدل و کرم را
[B][M1]گر لایق دیدار نیم لیک به لطفت
[M2]زآیینه طمع بیش بود زنگ ظلم را
[B][M1]دانم که ز آلایش دامان جهانی
[M2]تنگی نکند حوصله، دریای کرم را
[B][M1]تا چند حزین از سخنت شکوه طرازد
[M2]هش دار و مدر پردهٔ ناموس همم را
[B][M1]ای صبح، نفس ضامن فرصت نتوان بود
[M2]باری به فراغت بکش این یک دو سه دم را
[B][M1]شاها بود امّید دلم اینکه به محشر
[M2]در ظلّ لوای تو کشم قامت خم را
[B][M1]کرده ست به آهنگ ثنای تو جهانگیر
[M2]مضراب زن خامهٔ من ساز، نغم را
[B][M1]از صولت نیروی مدیحت، نی کلکم
[M2]ناخن کند از پنجه برون شیر اجم را
[B][M1]در نعت تو هر گه که نفس راست نمایم
[M2]بر باد دهم نکهت گلزار ارم را
[B][M1]حسن نمکینِ سخنم ساخته مجنون
[M2]لیلیِّ عرب زاده و شیرین عجم را
[B][M1]از لجّهٔ احسان تو دریوزهٔ لطفم
[M2]سازد صدف دُرّ عدن، جذر اصم را
[B][M1]جولانگهِ دشت ختن نعت تو آموخت
[M2]مشکین رقمی ها، قلم غالیه دم را
[B][M1]بر عرش سخن صور سرافیل دمیدم
[M2]آوازه بلند است ز ما نای قلم را
[B][M1]انصاف رقم کرد به نام قلم من
[M2]طغرای نواسنجی گلزار ارم را
[B][M1]دوران جهانگیری این کلک و دوات است
[M2]دادند خدیوانه به ما طبل و علم را
[B][M1]کرده ست سخن، غاشیه داران کمیتم
[M2]فرسان عرب، نغمه سرایان عجم را
[B][M1]صبح دوم از پرتو انفاس شناسی
[M2]نازد دم جان بخش مسیحای دو دم را
[B][M1]لیلی نسبان ماشطهٔ طلعت خویشند
[M2]زلف و رخ لوح و قلم، آراسته هم را
[B][M1]در مکتب مدحتگریت داد به دستم
[M2]استاد سخن بخش ازل، لوح و قلم را
[B][M1]زبن رو که بود مولد و دیرینه مقامم
[M2]نازش به عراق است، صنادید عجم را
[B][M1]می زیبدم امّا به نسب نامه ننازم
[M2]من آدم دهرم، نشناسم اب و عم را
[B][M1]دعوی به حسب یا به نسب در همه عالم
[M2]سرمایهٔ عزت بود اصناف امم را
[B][M1]گر نجدت دیرینه به میراث ندارد
[M2]این سالبه عام است اخص را و اعم را
[B][M1]جز من که ز فیض شرف نسبت آبا
[M2]آراسته ام مصطبهٔ فضل و کرم را
[B][M1]لب را ز ستایش گری خویش گزیدم
[M2]حسرت نگزد تا دل حُسّاد دژم را
[B][M1]پاسی ز شب این نامه بانجام رساندیم
[M2]خواندیم ریاض السّحر این تازه رقم را
[B][M1]هفتاد و سه گوهر ز سحاب قلمم ریخت
[M2]خشکی نفشارد رگ این ابر کرم را
[A]
[B][M1]جان تازه ز تردستی ابر است جهان را
[M2]آبی به رخ آمد، چه زمین را چه زمان را
[B][M1]افلاک شد از عکس گل و لاله شفق رنگ
[M2]مشّاطهٔ نوروز بیاراست جهان را
[B][M1]ساقی دم عیش است نبازی به تغافل
[M2]بر آب اساس است جهان گذران را
[B][M1]این جوش بهار است که چون شور قیامت
[M2]از خاک برانگیخت شهیدان خزان را
[B][M1]پرداخت ز تسخیر ممالک شه خاور
[M2]گرداند سوی بیت شرف باز عنان را
[B][M1]دیروز گر از طَنطَنهٔ صفدریِ وی
[M2]خون در بدن افسرده شدی گوهر کان را
[B][M1]امروز چه شد کوکبهٔ باد خزانی؟
[M2]وان جمله کجا رفت دی ملک ستان را؟
[B][M1]کیخسرو کهسار به خونریزی بهمن
[M2]از سبزه به زهر آب دهد تیغ میان را
[B][M1]نازم به فرح بخشیِ فصلی که هوایش
[M2]از جام طراوت شده ساقی عطشان را
[B][M1]چون تیشهٔ فرهاد که در خاره کند شق
[M2]زین پیش اگر برق زدی کوه گران را
[B][M1]از بس که عرق ریز چو ابر است، مسامش
[M2]اکنون خطر از خاره بود برق دمان را
[B][M1]دوری است که در صاف می عیش کمی نیست
[M2]این باده به کام است دل پیر و جوان را
[B][M1]عام است ز بس خوشدلی عهد، عجب نیست
[M2]ممسک کند از یاد فراموش زیان را
[B][M1]عطّار صبا از پی ترکیب مفرّح
[M2]آمیخت به عیش ابدی، جوهر جان را
[B][M1]سر می کشد از طوق تذروان خمیده
[M2]بنگر به سر سرو غرور ریعان را
[B][M1]از پشت لب سبزه کند ژاله تراوش
[M2]تا آب دهد سوسن آزاده زبان را
[B][M1]هرکس به نوایی شده چون نی طرب انگیز
[M2]هر مرغ به رامشگریی بسته میان را
[B][M1]غیر از من مهجور دل افگارکه چشمم
[M2]در خواب ندیده ست رخ بخت جوان را
[B][M1]خوکرده به غم، مرغِ قفس زاده چه داند
[M2]در گلشن ایجاد نشاط طیران را؟
[B][M1]دلتنگ تر از غنچه به گلزار گذشتم
[M2]تا جلوه به نظّاره دهم لاله ستان را
[B][M1]گفتم به نسیم سحر، این داغ جگرسوز
[M2]بر دل که نهاد این همه خونین کفنان را؟
[B][M1]بلبل ز سر شاخ زد این نغمه به گوشم
[M2]عشق است،که فارغ نگذارد دل و جان را
[B][M1]این عشق چه چیز است بگوییدکه نامش
[M2]ای مجلسیان، شمع صفت سوخت زبان را
[B][M1]سرکرد سرایندهٔ مجلس سخن از عشق
[M2]شست از ورق سینه، حدیث حدثان را
[B][M1]یاران سبکروح، گرانبار خمارند
[M2]ساقی غم دل بین و بده رطل گران را
[B][M1]با ابر عطایت چه نماید نم فیضی؟
[M2]تن در ندهد بحر کفت حد و کران را
[B][M1]خشک است لبم، رفع خمار رمضان کن
[M2]بگشاده مه عید به خمیازه دهان را
[B][M1]مطرب نی محزون نفسی خوش نکشیده ست
[M2]در راه تو دارد دل و چشم نگران را
[B][M1]عیسی نفسی، چاره او کن که نباشد
[M2]غیر از دم گرم تو علاجی، خفقان را
[B][M1]زندانی جسمم، برهانم به سماعی
[M2]آزادکن از تیره گل، این آب روان را
[B][M1]القصه که دارم دل آغشته به خونی
[M2]رحمی که ز کف باخته ام تاب و توان را
[B][M1]ازآتش آهم دل سخت تو نشد نرم
[M2]ره نیست مگر در دل سنگ تو فغان را
[B][M1]پیداست که فکر دل افگار نداری
[M2]دانم که ندانی غم خونین جگران را
[B][M1]نای قلمم را دم جان بخش دمیدم
[M2]تا عرضه دهم سرور قوسین مکان را
[B][M1]سالار رسل احمد مرسل که ز نامش
[M2]اندوخته کونین، حیات دل و جان را
[B][M1]آن آیت رحمت که گل خُلق کریمش
[M2]از حلم، سبک سنگ کند کوه گران را
[B][M1]برق غضبش جوشن افلاک دراند
[M2]چون مه که ز هم بگسلد اوتار کتان را
[B][M1]رضوان به دو صد عزت و تعظیم فرستد
[M2]از خاک درش غالیه، خیرات حسان را
[B][M1]ای شاهسواری که ز عزت سگ کویت
[M2]نشمرده کمین چاکر خود، قیصر و خان را
[B][M1]همچون گلهء میش که در حکم شبان است
[M2]سر بر خط فرمان تو شیران ژیان را
[B][M1]تهدید تو، خون از مژهء تیر چکانده
[M2]تأدیب تو مالیده بسی گوش کمان را
[B][M1]افکنده نظر تا به کمین پایه قصرت
[M2]دهشت نبرد از سر گردون دوران را
[B][M1]از صلب شرفیاب صدف، دُرّ یتیمت
[M2]چون بست به ساحل تتق عزت و شان را
[B][M1]از آب و می آتشکده ها گشت فسرده
[M2]وز تاب و می آموخت کواکب سیران را
[B][M1]گر ناخن فکر تو کند عقده گشایی
[M2]بیرون برد ازکام سنان عقد لسان را
[B][M1]آوازه عدلت ز کران تا به کران رفت
[M2]گرگ آمد و گردید سگ گله، شبان را
[B][M1]گر ذره کند تندنظر، بر شه خاور
[M2]خالی کند از بیم تو تخت سرطان را
[B][M1]از نقش سمش تارک گردون نهد افسر
[M2]خنگی که مزین کند از داغ تو، ران را
[B][M1]در بندگیت صدق من از جبهه عیان است
[M2]ای پیش تو سیمای عیان راز نهان را
[B][M1]از شهرت کلکم سر گردون به سماع است
[M2]سیمرغ پر آوازه کند قاف جهان را
[B][M1]از داغ غلامی تو خورشید مکانم
[M2]نام از تو علم شد من بی نام و نشان را
[B][M1]از شرم شکرخایی من نکته رنگین
[M2]شد مهر خموشی لب شیرین دهنان را
[B][M1]نسبت نکنی منطق طوطی به مقالم
[M2]با وحی سماوی چه شباهت هذیان را؟
[B][M1]حاسد ز کلامم به شگفت آمد و می گفت
[M2]کاین مایه گهر کو کف بحر و دل کان را؟
[B][M1]ناید عجبش گر شود از فیض تو واقف
[M2]نعت تو کند پر ز گهر درج دهان را
[B][M1]ای خاک درت قبله آمال دو عالم
[M2]گردی برسان چشم حزین نگران را
[B][M1]افتاد گذر در شب ظلمانی هستی
[M2]از راه خطیری من بی تاب و توان را
[B][M1]نه قوت پایی نه رفیقی نه دلیلی
[M2]سر خاک رهت باد، سپردم به تو جان را
[B][M1]با دیدهٔ گریان، دل بریان من امشب
[M2]افروخت به محراب دعا شمع زبان را
[B][M1]تا تیرگی از هجر کشد دیده عاشق
[M2]تا روشنی از مهر بود، چشم جهان را
[B][M1]روشن شود از پرتو دیدار تو دیده
[M2]راحت رسد از دولت وصل تو روان را
[B][M1]خورشید ولای تو بود نور ضمیرم
[M2]تا سایه کند پرچم جاهت ثقلان را
[A]
[B][M1]مرغ شب پیشتر از آنکه برآرد آواز
[M2]دل شوریده نوا، زمزمه ای کرد آغاز
[B][M1]می سرایید دل و کلفت آواز نبود
[M2]ایمن از فتنه گریهای زبان غمّاز
[B][M1]دادم از شور جنون بال و پر شوق به هوش
[M2]کردم از شوق درون، روزنهٔ گوش فراز
[B][M1]تا چه راز است که از پرده برون می آید؟
[M2]تا چه تار است که اندیشه، کشیده ست به ساز؟
[B][M1]از طرب صومعه دارانِ دماغ آوردند
[M2]سر برون از حجب عنصری کاخ مجاز
[B][M1]شوق در گرم عنانیّ و طلب در جستن
[M2]مژه در بال فشانی و نگه در پرواز
[B][M1]زخمه بر عود اثر زد دل و من سنجیدم
[M2]او سراینده و من پرده نیوشندهٔ راز
[B][M1]من ز عاشق سخنی، گوش برآواز خبر
[M2]او به جادو نفسی، عشوه فروش اعجاز
[B][M1]من به آتش جگری موسی مشتاق سروش
[M2]او به دلکش خبری شعلهٔ طور اعزاز
[B][M1]من به حسرت شکنی منتظر بوی یمن
[M2]او به شیرین دهنی، خسرو خوبان طراز
[B][M1]نکته سربسته تر از غنچه راز محمود
[M2]پرده پیچیده تر از طرّهٔ مُشکینِ ایاز
[B][M1]نمک اندوزتر از پسته ٔ شور لیلی
[M2]سینه پردازتر از ناله مجنون به گداز
[B][M1]حالتی بوالعجب آمد ز سماعم در پیش
[M2]بی خودی را نتوان کرد بیان با خود باز
[B][M1]ناگهان مرغ شباهنگ برآورد خروش
[M2]هم صفیران چمن سیر، کشیدند آواز
[B][M1]مست پیمانه اوا آتش، من و شمع سحری
[M2]می پرستان به می و قبله پرستان به نماز
[B][M1]دل مرا گفت که مستانه نوایی سر کن
[M2]تو هم آخر ز غم آن بت عشّاق نواز
[B][M1]پاسخش دادم ازین مصرع سنجیده خویش
[M2]آنچه انجام ندارد چه نمایم آغاز؟
[B][M1]باز دل گفت که مشتاق سخنهای توام
[M2]ای بلاغت ز کلام تو مطرّز به طراز
[B][M1]بکش ای بحر نوال، از رگ نیسان قلم
[M2]گهری چند به گوشم، چه حقیقت چه مجاز
[B][M1]الله الله که نتابی رخ ازین ملتمسم
[M2]ای صریر قلمت را به نواسنجان ناز
[B][M1]گفتم از عذر و تعلل نشماری ز رهی
[M2]تازه عهدی ست مرا با ملک بی انباز
[B][M1]که نگویم به جز از نعت رسول عربی
[M2]خواجهٔ هر دو سرا، دادرس بنده نواز
[B][M1]باعث خلقت کل، هادی ارباب سبل
[M2]سر و سرخیل رسل، محرم خلوتگه راز
[B][M1]بخششش عام چو احسان خداوند کریم
[M2]برنگردد تهی از درگه او دست نیاز
[B][M1]با ردای کرمش، قامت امّید قصیر
[M2]خلعت رحمت او بر قد تقصیر دراز
[B][M1]صیت شرعش، به ملاهی چو زند بانگ غضب
[M2]نغمه خون گردد و با زخمه چکد از رگ ساز
[B][M1]دولت از همّت او لطمه خور دست لئیم
[M2]سیر چشم از رشحات کف فیّاضش آز
[B][M1]دردم نزع به خاطر گذرد گر یادش
[M2]سوی تن جان به لب آمده، می گردد باز
[B][M1]آبرویی که مرا در دو جهان هست آن است
[M2]که به اقبال جبین سایی اویم ممتاز
[B][M1]سرو را از اثر معنی اخلاص است این
[M2]که گهر ریزدم از خامهٔ صورت پرداز
[B][M1]نفسم همسفر قافلهء بوی یمن
[M2]نالهٔ من حدی دشت نوردان حجاز
[B][M1]با دم پاک من افسانه گر آرند خسان
[M2]پورمریم نشود لعبتی لعبت باز
[B][M1]نکهت عنبر سارا نشود عالمگیر
[M2]گر برون بر ندهد بوی خود از پردهٔ ساز
[B][M1]گر بود بی خردی زادهٔ دربا گهران
[M2]نتواند به گرانمایه دلان شد انباز
[B][M1]رنج بی فایده از سعی نخواهد بردن
[M2]ماکیان گر نکند پرورش بیضهٔ غاز
[B][M1]جانگزا زهر شود نکتهٔ شیرین منش
[M2]نیشکر، عقرب جراره شود در اهواز
[B][M1]رَه خطیر است حزین، این همه بی باک مکن
[M2]به کمیت قلم ارجاع عنان در تک و تاز
[B][M1]وقت آن است که در بزم محبّت من و دل
[M2]برفروزیم به محراب دعا، شمع نیاز
[B][M1]شام احباب تو روشن، ز دل نورانی
[M2]دشمن جاه تو را سر بود اندر دم گاز
[A]
[B][M1]از چاک سینه چون جرس آوا برآورم
[M2]تا شهریان عقل به صحرا برآورم
[B][M1]کشتی دل فسرده به خشکی فکنده است
[M2]این قطره را فشرده و دریا برآورم
[B][M1]تا کار داغ عشق به سامان کنم تمام
[M2]چون شمع ز آستین ید طولا برآورم
[B][M1]نقد است نسیه های جهان پیش عارفان
[M2]امروز سر ز روزن فردا برآورم
[B][M1]احرام کوی دوست به پاکان میسر است
[M2]غسلی به خون دل، شفق آسا برآورم
[B][M1]قد خمیده، ناخن تدبیر عقده هاست
[M2]خار شکسته، با مژه از پا برآورم
[B][M1]مستی روا به معتکف خانقاه نیست
[M2]از رهن باده، دلق و مصلا برآورم
[B][M1]رهبان نیم، به سر چه کشم طیلسان شب؟
[M2]چون صبح، سر ز دلق مطرا برآورم
[B][M1]کو جذبه ای که از تپش خویش بال و پر
[M2]چون نیم بسمل، از همه اعضا برآورم
[B][M1]آشفته حال را سخن آشفته خوشتر است
[M2]دیوان دل خوش است، مجزا برآورم
[B][M1]سودای زلف، خانه خدای دلم شده ست
[M2]از کعبه بهتر آن که چلیپا برآورم
[B][M1]در بوتهٔ گداز نهم حرص و آز را
[M2]دودی ز آه سرد تمنا برآورم
[B][M1]کیخسروم چه زنده به گور جهان بود؟
[M2]سر زین نهفته دخمهٔ خضرا برآورم
[B][M1]بخت جوان نسازد با عجز کودکی
[M2]چون صبح شیرخواره، ثنایا برآورم
[B][M1]خفاش جهل عربده بنیاد کرده است
[M2]چون آفتاب تیغ به هیجا برآورم
[B][M1]آزرده است بس که دل از نقش آب و گل
[M2]دست ار دهد که دست به یغما برآورم
[B][M1]زین نقش هرزه، ساده کنم لوح جزو و کل
[M2]هر صورتی بود ، ز هیولا برآورم
[B][M1]ملک حوادث است به یغماییان حلال
[M2]گرد از نهاد مرکز غبرا برآورم
[B][M1]نصرت یدک بود علم کاویانیم
[M2]از نخل آه، رایت علیا برآورم
[B][M1]جان را ز چار میخ طبایع کنم رها
[M2]جبریل رابه عرش معلا برآورم
[B][M1]تا کی توان نهفت غم عشق را به دل؟
[M2]این آتش از شکنجهٔ خارا برآورم
[B][M1]خال لبی کجاست که از ذوق دعوتش
[M2]گلبانگ یا بلالِ آرحْنا برآورم؟
[B][M1]ای نازنین صنم به هوای تو سوختم
[M2]نبود عجب چو شعله، که غوغا برآورم
[B][M1]بفشان به صبر دامن ناز اوا کرشمه ای
[M2]تا شور محشر از دل شیدا برآورم
[B][M1]بگشا دهان چو غنچه به رنگین تبسمی
[M2]تا کام از آن لبان شکرخا برآورم
[B][M1]گویند اگر ز لطف تو، گردم زبان شکر
[M2]پرسند اگرزجورتو، حاشا برآورم
[B][M1]چون آفتاب، تیغ به فرقم اگر کشی
[M2]گردن نهم، زبان به اطعنا برآورم
[B][M1]دامن کشان اگر گذری بر مزار من
[M2]دستی زدل به عرض تمنا برآورم
[B][M1]گر دم زنم ز آتش جانسوز دوستی
[M2]آه از نهاد مؤمن و ترسا برآورم
[B][M1]حرف شب فراق اگر سرکنم چو شمع
[M2]دود از زبان خامه ی انشا برآورم
[B][M1]طوفان کنم ز دیده به درگاه مصطفی
[M2]دریا ز خاک یثرب و بطحا برآورم
[B][M1]از شش جهت ندا بک یا سید الرسل؟
[M2]بپذیر اگر خروش اغثنا برآورم
[B][M1]پای مجرّدان کشم از قید آب و گل
[M2]تحت الثری به اوج ثریا برآورم
[B][M1]عقل شریف در خور نفس خسیس نیست
[M2]چون اسم اعظمش ز معمّا برآورم
[B][M1]نفس یهود دشمن انفاس عیسویست
[M2]انجیل را ز دیر سکوبا برآورم
[B][M1]نور نظر ز طرّهٔ شب تیرگی گرفت
[M2]خورشیدرابه طلعت غرا برآورم
[B][M1]خوناب دل به جام سفالین زلال نیست
[M2]این دردی از شراب مهنّا برآورم
[B][M1]تا کی عزیز مصر به کنعان جفا کشد؟
[M2]یوسف ز حبس دار یهودا برآورم
[B][M1]آغشته در بخار دمن، نفخه ی یمن
[M2]این بوی گل زنکبت نکبا برآورم
[B][M1]شمس الضّحیٰ ز وادی مغرب علم کشید
[M2]شمّاس را ز صوم عذارا برآورم
[B][M1]هین سبطیان صلا که به اعجاز موسوی
[M2]سیل ازمسام صخرهٔ صمّا برآورم
[B][M1]خورشید سر ز شرم به جیب سحرکشد
[M2]از آستین اگر ید بیضا برآورم
[B][M1]جان بخش نغمه ای زنم از طبع پاک جیب
[M2]روح اللّهی ز مریم عذرا برآورم
[B][M1]حوری وشان ز خلوت مینو مثال دل
[M2]در حله های سندس و خارا برآورم
[B][M1]عنوان طرازنامه شوم چون ز نام تو
[M2]ازجیب خامه، عنبرسا را برآورم
[B][M1]خاکم سرشته است به آب ولای تو
[M2]تا باشدم نفس به تولّا برآورم
[B][M1]داغ غلامیت که بود بر جبین مرا
[M2]مهر مسلّمی ست که فردا برآورم
[B][M1]چشم حزین خسته به انعام عام توست
[M2]زین بحر فیض، کام تمنّا برآورم
[A]
[B][M1]ای موی تو را غالیه سا عنبر سارا
[M2]چون نافه سیه روزم از آن زلف شب آسا
[B][M1]دیدار تو را چهره گشا دیده ی حق بین
[M2]رخسار تو را روی نما، نور تجلّا
[B][M1]هم روی تو پیرایهٔ صد مسأله حکمت
[M2]هم موی تو سرمایهٔ صد مرحله سودا
[B][M1]شیرازهٔ آرام، ز زلف تو مشوّش
[M2]سی پارهٔ ایام به عهد تو، مجزا
[B][M1]طرف سمنت داده نشان از گل سوری
[M2]دور نگهت گوشه نشین، بادهٔ حمرا
[B][M1]چون صبح دل افروز تو آید به تجلّی
[M2]خاموش شود، شمع شب افروز مسیحا
[B][M1]سوسن ز زبان نگهت نرگس الکن
[M2]روزن ز سنان مژهت سینهٔ خارا
[B][M1]ناهید بود بلبله دار تو به میزان
[M2]خورشید بود بسته نطاق تو به جوزا
[B][M1]چشم سیهت دست برآورده به غارت
[M2]ترک نگهت باره درافکنده به یغما
[B][M1]بنهاده ام ابروی سیه تاب تو را سر
[M2]افتاده ام از موی دلاویز تو در پا
[B][M1]درمانده ی پا درگلیم، آه سبک سیر
[M2]شرمندهٔ خارا دلیت صخرهٔ صمّا
[B][M1]تو قبلهٔ ایمانی و من جبههٔ تسلیم
[M2]تو یوسف کنعانی و من پیر کلیسا
[B][M1]مرغ دل من لخت کبابی ست بر آذر
[M2]یاد لب لعل تو، شرابی ست مصفا
[B][M1]تا ماه تو افروخت سحرگاه تجلّی
[M2]تا آه من افراخت سر رایت علیا
[B][M1]از شرم روان شد، قمر ناصیه سیمین
[M2]در زنگ نهان شد فلک آینه سیما
[B][M1]بی جرم مسوز این همه ای شعلهٔ سرکش
[M2]آشوب مساز این همه ای فتنه، به بالا
[B][M1]نیرنگ مباز این قدر ای گلشن خوبی
[M2]بر حسن مناز این همه ای گلبن زیبا
[B][M1]لعب است گر ایّام، چه داند کسی امروز
[M2]تا خود چه برون آورد از پردهٔ فردا ؟
[B][M1]هشیاردلان را نسزد این همه مستی
[M2]از ساغر هستی که حبابی ست به دریا
[B][M1]خاتم چه شد و تخت سلیمان به کجا رفت؟
[M2]کو اختر اسکندر و کو افسر دارا؟
[A]
[B][M1]ای نفس کجا بود تو را مولد و منشا؟
[M2]بر تودهٔ غبرا چه کنی منزل و مأوا
[B][M1]در مهبط ادنیٰ به خساست چه نشینی؟
[M2]ای گشته فراموش تو را، مصعد اعلی
[B][M1]تا چند به پیمایش این شیب و فرازی؟
[M2]بالاتر از این بود تو را پایه والا
[B][M1]زندانی جسم کهنم رَبِّ ترحّم
[M2]اقبل بقَبول حَسَنِ ربِّ دعانا
[B][M1]دوشینه مرا بود به سر آتش شوقی
[M2]می سوختم از گرم روی، خار ته پا
[B][M1]ناگه رهم افتاد به خاکی که ملایک
[M2]از دیدن آن آب دهد چشم تماشا
[B][M1]جنتکده شد دیده ز نظاره آن کوی
[M2]حیرت زده شد چشم خرد، آینه آسا
[B][M1]در پرده برافکندن این صورت مبهم
[M2]لب مست سوال آمد و دل گرم تقاضا
[B][M1]گفتم به بیانی همه عجز و همه زاری
[M2]گفتم به زبانی همه خوف و همه بشری
[B][M1]ای کوی فرح بخش کدامی که ز غیرت
[M2]چون بیت حرم سرشکن قدسی و رضوی؟
[B][M1]روح القدسم بانگ زد و گفت که هشدار
[M2]این روضه بود بارگه قبلهٔ دلها
[B][M1]سلطان قضا، میر قدر، حیدر صفدر
[M2]بازوی پیمبر علی عالی اعلی
[B][M1]آن عرش جنابی که نماید پی تعظیم
[M2]بر سده او سجده بری کعبه علیا
[B][M1]کامل ز کمال هنرش دوده آدم
[M2]روشن ز جمال گهرش دیدهٔ حوا
[B][M1]بر خاک فتد در قدمش اطلس گردون
[M2]بیآب شود باکرمش همّت دربا
[B][M1]نازان به فروغ گهرش طینت خورشید
[M2]ریان ز بهار نظرش گلشن خضرا
[B][M1]بیمار بود در هوسش نرگس اشهل
[M2]بر باد رود از نفسش نطق مسیحا
[B][M1]روشن شود از خاک رهش دیده معنی
[M2]گلشن بود از فیض ولایش دل دانا
[B][M1]از رشح کفش دامن نیسان گهرآگین
[M2]وز خلق خوشش باد بهاران به مواسا
[B][M1]ای جزیه ده خار رهت سدره و طوبی
[M2]وی سجده برِ خاک درت مسجد اقصی
[B][M1]دیوان ابد ساخته از عدل تو قانون
[M2]عنوان ازل یافته از نام تو طغرا
[B][M1]از هیبت تو آب شود زهره رستم
[M2]بر طاق نهد معدلتت شهرت کسری
[B][M1]خیره، بر تیغ و قلمت، معجز موسی
[M2]دریوزه گر فیض نوالت ید بیضا
[B][M1]چون افعی رُمح تو بکاود دل دشمن
[M2]چون ضیغم تیغ تو بدرد صف هیجا
[B][M1]بر اجری محرومی کونین اعادی
[M2]آب دم تیغ تو نویسد خط اجرا
[B][M1]از همّت والاست که هرگز نفتاده
[M2]مجموعه املای تو را قافیه لا
[B][M1]بر دوش پیمبر چو نهادی قدم، آمد
[M2]معراج تو بالاتر ازو یک قد و بالا
[B][M1]درگاه تو را چون نکنم ناصیه سایی؟
[M2]هم کعبهٔ دین آمده، هم قبلهٔ دنیا
[B][M1]افکنده به آوارگیم حسرت کویت
[M2]بر آتش مجنون چه زنی دامن صحرا؟
[B][M1]انوار دلارای تو در دیدهٔ وامق
[M2]شد جلوه گر از آینهٔ طلعت عذرا
[B][M1]از روی تو تا مشعله ای دزدکی افروخت
[M2]شد گرم به خورشید، نظربازی حربا
[B][M1]گر شمع جمال تو نمی کرد تجلی
[M2]پروانهٔ یوسف نشدی جان زلیخا
[B][M1]چون حسن تو شد جامع اطوار نکویی
[M2]مجنون دل آشوفته شد فتنه به لیلی
[B][M1]گر رابطهٔ فیض تو پیوند نمی کرد
[M2]صورت نگرفتی ره الفت به هیولی
[B][M1]از فیض تو گردید مخمّر گل آدم
[M2]معلول پذیرد اثر، از علّت اولی
[B][M1]پر سوخته پروانهٔ شمع حرم توست
[M2]عیسی اگر از مهر کند مسند اسنی
[B][M1]سیلی خور دریای نوالت، رخ امّید
[M2]شوربدهٔ سودای خیالت دل شیدا
[B][M1]وحشی شود از خاک درت رام تسلّی
[M2]شیرین شود از شهد غمت کام تمنا
[B][M1]لب تشنه نوازا، ز حزین باز نگیری
[M2]آن جرعه کزو چهرهٔ جان گشت مطرّا
[B][M1]لالای کمین است که در مدح تو گردد
[M2]در گوش و کنار دو جهان لولویِ لالا
[B][M1]از دولت دیرینه غلامیّ تو، تا سر
[M2]افراشته ام بر فلک از رفعت آبا
[B][M1]آزاده دلم ننگ برد ز اختر دولت
[M2]شوریده سرم عار کند ز افسر دارا
[B][M1]منّت که به تقلید و به تعلیم کسی نیست
[M2]این شیوه که دارم به ثنای تو ز انشا
[B][M1]آموخته ای با قلمم طرز ستایش
[M2]افروختهای در شجرم آتش موسی
[B][M1]شمعم ز دم سرد خسان باک ندارد
[M2]خورشید ز صرصر نکند هیچ محابا
[B][M1]از دل چو برآید نفس شعله نهادم
[M2]در خلد رسد گرمی ما خور به حورا
[B][M1]بر سینه اعدای تو تا پای بیفشرد
[M2]برکرد سنان قلمم سر ز ثریا
[B][M1]بر خاک ره عجز، کشد پرچم رامح
[M2]در مدح تو گیرم چو به کف کلک فلک سا
[B][M1]تا فاخته بر سرو زند پردهٔ قمری
[M2]تا صوت عنادل بسراید ره عنقا
[B][M1]در طنطنهٔ مدح سراییت همیشه
[M2]گوش فلک از خامهٔ من باد پر آوا
[A]
[B][M1]آمد سحر ز کوی تو دامن کشان صبا
[M2]اهدی السّلام منک عَلی تابع الهدا
[B][M1]جز عشق هر چه هست ضلال است و گمرهی
[M2]از بنده راه راست، ز عشق است تا خدا
[B][M1]شد زان سلام زنده، عظام رمیم من
[M2]گفتم به صد نیاز که اهلاً و مرحبا
[B][M1]داری اگر دگر سخن از یار بازگو
[M2]گفتا زیاد ازین نبود هوش آشنا
[B][M1]دارم حکایتی اگر از خویش می روی
[M2]خواهی شنیدنش به اشارات غمزدا
[B][M1]گشتم ازین ترانهٔ دلکش به صد طرب
[M2]چون نی تهی ز خویش، من زارِ بی نوا
[B][M1]بیگانهام چو دید ز خود، در دلم دمید
[M2]در پرده هر چه داشت نواهای آشنا
[B][M1]آن خوش نسیم کرد چو آهنگ بازگشت
[M2]باز آمدم به خویش از آن سکر دلگشا
[B][M1]یک دامن اشک در قدمش ریختم به عجز
[M2]گفتم به او نهفتهکه روحی لک الفدا
[B][M1]چون می کنی زیارت آن خاک آستان
[M2]چون می رسی به درگه آن کعبهٔ صفا
[B][M1]از من بکن به خاک درش عرض سجدهای
[M2]گردد اگر قبول، زهی عز و اعتلا
[B][M1]پس بعد از آن زمین ادب بوسه ده، بگو
[M2]کاین خسته نیست بی تو دمی از غمت جدا
[B][M1]گر زیست درجداییت، ازجان سخت اوست
[M2]ور مرد در غم تو لک العز و البقا
[B][M1]مطرب ترانهٔ دگر از پرده ساز کن
[M2]زیرا که حرف عشق نمی دارد انتها
[B][M1]یک شمّه بی بقایی ایام بازگو
[M2]افسانهای بسنج ز یاران بی وفا
[B][M1]بیهوده نیست قصّهٔ این تیره خاکدان
[M2]در چشم عبرت، این کف خاک است توتیا
[B][M1]در سایه اش نبوده کسی را فراغتی
[M2]تا بوده است بر سر پا این کهن بنا
[B][M1]یکرنگ در زمانه کسی نیست با کسی
[M2]یک گل درین چمن ندهد بویی از وفا
[B][M1]سنگ مزارها نبود سر به سر، که هست
[M2]در چشم عبرت، آینه هایی بدن نما
[B][M1]هر نوک خار، ناوک مژگان دلبریست
[M2]هر مشت خاک، پیکر شوخیست دلربا
[B][M1]هر غنچهای ز تنگ دهانی نشان دهد
[M2]رخسار نو خطیست، ز هرجا دمدگیا
[B][M1]هر لاله ای نمونه ی حسن برشته ای ست
[M2]هرسنبلی خبر دهد از زلف مشکسا
[B][M1]مضمون تازه، مصرع موزون قامتیست
[M2]هر جا دمید سروی ازبن عاربت سرا
[B][M1]عبرت بود نصیب من از حادثات چرخ
[M2]روشن شود چراغ من از گرد آسیا
[B][M1]از تاب اگرگره نفتد بر زبان من
[M2]حرفی ز حال در هم خود می کنم ادا
[B][M1]روزیکه بود درکف من دامن وطن
[M2]پایم همین به دامن خود بود آشنا
[B][M1]هرگز نبود خلوتم از اهل دل تهی
[M2]در دیده بود، کلبه ی من باغ دلگشا
[B][M1]چون آفتاب، نور ز هر خشت می دمید
[M2]هر صفحه داشت همچو دل صوفیان صفا
[B][M1]بود ار چه در کفم همه سامان عشرتی
[M2]بودم نشسته بی همه، با نقش مدعا
[B][M1]آشوب دهر، زد سرپا بر بساط من
[M2]بگرفت ذره ذره کف خاک من هوا
[B][M1]برداشت صرصر، از سر شاخ آشیان من
[M2]افکند هر طرف خس و خاشاک من جدا
[B][M1]حاجت روای شاه و گدا بود درگهم
[M2]اکنون فکنده در به درم چرخ، چون گدا
[B][M1]خوش نعمتیست دولت دنیا به شرط بذل
[M2]خوش دولتی است نعمت و خوش لذتی سخا
[B][M1]اکنون چو بید با کف خالی نشسته ام
[M2]شرمندگیست حاصلم از خویش و آشنا
[B][M1]در حیرتم که چون شده در یک مقام جمع
[M2]این همّت رسای من و دست نارسا؟
[B][M1]آسودگی چگونه کنم در بساط فقر؟
[M2]نی می کند به ناخن شیران ز بوریا
[B][M1]هر چند هست شعلهٔ غیرت زبانه زن
[M2]با آنکه هست پایهٔ همّت سپهرسا
[B][M1]شد سرد، دل ز رغبت دنیا و آخرت
[M2]از بس که گرم بود تبم، سوخت اشتها
[B][M1]برتافتهست، روی دلم از بلند و پست
[M2]وجهت للذی فطر الارض و السما
[B][M1]یا واهب المواهب، ذوالجود والمنن
[M2]یا منزل الرّغایب، ذاالفضل والعطا
[B][M1]هر چند مدتی در بیگانگی زدم
[M2]یا رب به محرمیت دلهای آشنا
[B][M1]مگذر پایمال دیار مذلتم
[M2]یا باریء البریه، یا رافع السما
[B][M1]بودم به کنج بیت حزن با دل حزین
[M2]یعقوب وار از همه کس رو در انزوا
[B][M1]بر روی دل گشاده در باغ وحدتم
[M2]پوشیده دیده از خس و خاشاک ماسوا
[B][M1]دیشب صبا نهفته به گوش دلم دمید
[M2]کای خامه ات ز نافهٔ مشکین گره گشا
[B][M1]طبع سخنور تو بهار شکفتگیست
[M2]چون غنچه، سر به جیب فرو بردهای چرا؟
[B][M1]آموخت کبک مست به دشت ازتو قهقهه
[M2]در باغ، بلبلان به تو دارند اقتدا
[B][M1]قفل در دل است زبان، چون بود خموش
[M2]باشد ز دل، گشودن این قفل مدعا
[B][M1]سرکن رَهِ ستایش شاهنشهی که هست
[M2]نعلین پای زایر او، تاج عرشسا
[B][M1]نفس نبی، علی ولی، حجت جلی
[M2]صاحب لوای هر دو سرا شاه اولیا
[B][M1]جانم ز هوش رفت ازین خوش ادا سروش
[M2]بیگانه ساخت از خودم این حرف آشنا
[B][M1]زد جوش، آب و رنگ بهار طراوتم
[M2]شد شاخِ خشک خامهٔ من، گلبنِ ثنا
[A]
[B][M1]کای آستان قصر جلال تو عرشسا
[M2]وی مهر ومه به راه توکمترز نقش پا
[B][M1]روشن فروغ رای تو کالنّور فی الظّلم
[M2]در دل خیال روی تو، کالبدر فی الدجا
[B][M1]خیّاط قدرت ملک العرش دوخته ست
[M2]بر قدکبریای تو، تشریف انما
[B][M1]تبلیغ بلّغ است ز شأن تو آیتی
[M2]توقیع کبریای تو، تنزیل هل اتی
[B][M1]برد از زمانه، نور وجود تو تیرگی
[M2]ای نیّر ظهور تو در حدِّ استوا
[B][M1]میدان دین نداشته مردی به غیر تو
[M2]ثابت شد این قضیه به برهان لافتی
[B][M1]دربا گدای دست گهر بارت ازکرم
[M2]پیشکف تو، ابر عرق ربز از حیا
[B][M1]برهان مستقیم، فلک بر نیاز خود
[M2]در پیشگاه قصر تو آورده ز انحنا
[B][M1]بردارد آنکه در ره کویت ز جا قدم
[M2]اول نهد به کنگرهٔ کاخ کبریا
[B][M1]غیر از تو کیست آنکه تواند گذاشتن
[M2]بر دوش سرور دو سراپای عرش سا؟
[B][M1]برقع گشای پرده نشینان حق تویی
[M2]یا عارف العوارف، یا کاشف الغطا
[B][M1]شبنم نباشد آنکه ازو باغ تازه روست
[M2]گل در عرق نشسته ز روی تو، از حیا
[B][M1]تیغ تو اژدها به دم خویشتن کشید
[M2]موسی عصا به معجز اگر کرد اژدها
[B][M1]چاک است زاشتیاق، گریبان خامه ام
[M2]بی خواست ریخت، مطلعی از طبع نکته زا
[A]
[B][M1]ای نور دیده را به غبار تو التجا
[M2]خاک درت به کعبهٔ دلها دهد صفا
[B][M1]چشم من است و دست تو یا معدن الکرم
[M2]دست من است و دامنت، ای مظهر السّخا
[B][M1]زین پیش اگر چه از مدد طالع بلند
[M2]بودم بر آستانه ات از صدق جبهه سا
[B][M1]توفیق شد رفیق که چندی به کام دل
[M2]سودم جبین به خاک تو یا سید الورا
[B][M1]روی فلک سیاه که از بی مروتی
[M2]افکنده دورم از درت ای کعبه صفا
[B][M1]دوری به یک طرف که به خاک سیاه هند
[M2]انداختهست تیرگی بخت من مرا
[B][M1]یوسف نیم، چرا به سیه چاه محنتم؟
[M2]بختم به حبس هند چرا کرد مبتلا؟
[B][M1]هرگز ندیده است کسی کعبه در فرنگ
[M2]در مرو، مروه کی شده و در حبش، صفا؟
[B][M1]آیینهٔ سپهر به خاکسترم نشاند
[M2]این تیره جا وگرنه کجا و من ازکجا؟
[B][M1]تا کی کنم مقام درین خاک تیره دل؟
[M2]تاکی کشم مذلت ازبن خلق بی حیا؟
[B][M1]عار است همنشینی شان روی یک زمین
[M2]عیب است هم عنانی شان زبر یک سما
[B][M1]بار غم است بر دل و جان، ناز زشت رو
[M2]داغی بود به کیسه ی دل، مهر پردغا
[B][M1]باشد ز دیو غمزه، ز دد، عشوه جان گسل
[M2]غنج و دلال غول بود طرفه خوش ادا
[B][M1]خون شد دلم ز کاوش این قوم پرگزند
[M2]تنگ آمدم ز صحبت این خلق جان گزا
[B][M1]از بس گزیده ام ز رفیقان بدگهر
[M2]گویاکه هست سایه مرا در پی اژدها
[B][M1]از بس کشیده ام ز دغاپیشگان خطر
[M2]وز بس که دیده ام ز دغل سیرتان خطا
[B][M1]دیگر نمی شود دل رم خورده رام من
[M2]طبعم کند ز سایه خود وحشت اقتضا
[B][M1]می بینم آسمان و زمینی بسی عجب
[M2]خلقی در آن میان همه در ظلمت عما
[B][M1]دل بی فروغ و سینه پر از جهل و دیده کور
[M2]نه ز ابتدای کار خود آگه نه ز انتها
[B][M1]ماندم عجب ز کجروشیهای آسمان
[M2]کردم صدا که فاعتبروا یا اولی النها
[B][M1]یاران حذر کنید ازین چرخ سفله دوست
[M2]ای دوستان کناره ازین دهر فتنه زا
[B][M1]ای عمر تا به کعبهٔ کویش رسیدنم
[M2]من بنده ِی وفای تو،گر می کنی وفا
[B][M1]خاکم به سر که روضهٔ رضوان طلب کنم
[M2]گر کام دل برآید از آن خاک دلگشا
[B][M1]آیینه دار دوست شود چشم جان من
[M2]روشن کنم چو دیده از آن روح کیمیا
[B][M1]هر چند عرض شوق نهایت پذیر نیست
[M2]در حضرتت کنم به همین مطلع اکتفا
[A]
[B][M1]گردی ز آستان تو یا مبدء النعم
[M2]چشم امیدوار مرا منتهی الرّجا
[B][M1]سر کی فرود آیدم، الا به طوق تو؟
[M2]لالای کمترین توام، خالص الولا
[B][M1]بر جبهه داغ بندگیم بر تو روشن است
[M2]ای آفتاب پیش ضمیرت کم از سها
[B][M1]پروای آفتاب قیامت نمی کنم
[M2]در سایهٔ لوای تو، یا صاحب اللّوا
[B][M1]شرح محامدت که از آن قاصر است عقل
[M2]کلک زبان بریدهٔ من چون کند ادا؟
[B][M1]شاها تویی که از کرمت خاطر حزین
[M2]دارد ز خوشدلی به رخ صبح خنده ها
[B][M1]هر صبحدم به صیقل مهر تو آسمان
[M2]آیینهٔ ضمیر مرا می دهد جلا
[B][M1]اکنون همای صبح سعادت گشود پر
[M2]دل می پرد به بال دعاهای بی ربا
[B][M1]کامی که هست، از تو طلب می کند دلم
[M2]چون ذات توست واسطهٔ رحمت خدا
[B][M1]باشد دوام وصل تمنای خاطرم
[M2]اذ لیس عند ربک صبح و لامسا
[B][M1]دیگر امید آن که دهی سرفرازی ام
[M2]گردد سرم ز سجده به خاک تو، عرش سا
[B][M1]خواهم طلب کنی من آواره را ز لطف
[M2]ای من سگ درت به کجا آرم التجا؟
[B][M1]مپسند بیش ازین تو که غمخوار عالمی
[M2]کز بار غم شود الف قامتم دو تا
[B][M1]این بود مطلبم، به جناب تو عرض شد
[M2]گردد اگر قبول، دگر نیست مدعا
[B][M1]با یار مهربان ز دل دردکش حزین
[M2]آهی بس است، طول سخن می دهی چرا؟
[B][M1]افتاده در صوامع افلاک غلغله
[M2]از بس رسا بود نی کلک تو را نوا
[B][M1]ختم سخن نما به دعایی ز روی صدق
[M2]اکنون که هست صبح اجابت جبین گشا
[B][M1]تا هست مست شور تو سرهای سرخوشان
[M2]تا هست گرم عشق تو دلهای آشنا
[B][M1]از جوش ذکر و غلغل زوّارِ روضه ات
[M2]پیوسته باد گنبد افلاک پرصدا
[B][M1]بیگانه نیست در نظر ره روان عشق
[M2]گر نام این قصیده نهم، منهج الولا
[A]
[B][M1]یک پرده نشید است صلا گوش اصم را
[M2]ناقوس صنم خانه و لبیک حرم را
[B][M1]از بتکده تا کعبه رهی نیست، برهمن
[M2]سدِّ ره خود ساخته ای سنگ صنم را
[B][M1]در عشق، بتی را دل و دین باخته بودیم
[M2]روزی که گشودند در دیر و حرم را
[B][M1]صیّاد به گیرایی چشم تو ندیدیم
[M2]از یاد غزالان برد آهوی تو، رم را
[B][M1]غلتانده به خونم خم ابروی عتابت
[M2]تا چند به زهر آب دهی تیغ دو دم را؟
[B][M1]دل با دوجهان غم نکند جرات آهی
[M2]کآشفته مبادا کند آن زلف بخم را
[B][M1]در کشور خوبی به از آیین وفا نیست
[M2]بی رحم چرا آخته ای تیغ ستم را؟
[B][M1]تا قصهٔ عشق تو درآمد به نوشتن
[M2]بی چاک ندیدیم گریبان قلم را
[B][M1]ای عشق نداری سر انصاف وگرنه
[M2]دل می کشد اندازهٔ خود بار الم را
[B][M1]ازکوه کنی تیشهٔ فرهاد فرو ماند
[M2]داری به خراش دل ما ناخن غم را
[B][M1]با قدّ دوتا، چون مَهِ نو زادم و رفتم
[M2]نگذاشت غمت، راست کنم قامت خم را
[B][M1]در ساغر ما هر چه کَفَت ریخت کشیدیم
[M2]نه شهد شناسیم به ذوق تو نه سم را
[B][M1]دریا ز چه رو قطره زند با نم اشکم؟
[M2]داده ست به طوفان مژه ام شورش یم را
[B][M1]افسرده، حزین می گذرد نغمه شوقت
[M2]نقشی نمکین تر بزن این تازه رقم را
[B][M1]شرح غم عشق است، به خاموشی ادا کن
[M2]این قصه دراز است، نگهدار قلم را
[B][M1]در قصر فلک بانگ ستایش گری افکن
[M2]سلطان عرب، شاه عجم، فخر امم را
[B][M1]نور ازلی نفس نبی شاه جهان بخش
[M2]کٙز فیضِ کَفَش زنده بود، نام کرم را
[B][M1]مقصود قضا، شیر خدا، قاضی فردا
[M2]کاول رقم آمد سبقش لوح و قلم را
[B][M1]فراش جلالش چوکند پرده گشایی
[M2]بر تارک گردون، زند اوتاد خیم را
[B][M1]جایی که سخن کش طلبد، لعل مسیحش
[M2]از سامعهٔ جذر برد عیب صمم را
[B][M1]گر دوستیش قاید اقبال نگردد
[M2]رضوان نگشاید درگلزار ارم را
[B][M1]من کیستم و در چه شمار است نیازم؟
[M2]ای سجده به خاک درت اقطاب امم را
[B][M1]مانند صدفها کف امّید گشادهست
[M2]دربوزهٔ خاک رهت ارباب همم را
[B][M1]ز اوّل قدم خویش که بر فرق نهادی
[M2]سودی به فلک کنگرهٔ بیت حرم را
[B][M1]با جسم نبی جزتوکه داری شرف سر
[M2]بر دوش پیمبر که نهاده ست قدم را؟
[B][M1]کونین پشیزی نشمارد کف جودت
[M2]در دیده گدای تو نیارد کی و جم را
[B][M1]از خلق تو دارد مگر ارشاد، بهاران
[M2]نشمرده کند در گره غنچه، درم را
[B][M1]هرکس که نبرده است ز گلزار تو بویی
[M2]از نکهتِ خُلدش نرسد غالیه، شم را
[B][M1]شاهان همه از رشک غلامیِّ تو داغند
[M2]نام تو خراشیده جگر، خاتم جم را
[B][M1]یاد تو هر آن دل که در آرد به تلاطم
[M2]اول شکند کشتی طوفانی غم را
[B][M1]زد فاش به نام تو قضا نوبت شاهی
[M2]زد جاه تو بر کنگرهٔ عرش علم را
[B][M1]شاها کرمت نیست عجب گر بنوازد
[M2]قلب چو من زار نکوهیده شیم را
[B][M1]از قلب وجودم که به اکسیر تو شاد است
[M2]پرداخته نقاد قضا، سلک خدم را
[B][M1]آواره ام از خاک درت ساخته عمری ست
[M2]آوخ چه توان کرد ببین بخت دژم را؟
[B][M1]سرگشته در اقطار جهان قطره زنانم
[M2]جز کوی تو دل خوش نکند باغ ارم را
[B][M1]خوناب شکایت ورق خاک بشوید
[M2]بگشاید اگر زخم دلم پیش تو دم را
[B][M1]از طالع واژون چه بگویم که ندانی؟
[M2]ای علم تو شامل، چه وجود و چه عدم را
[B][M1]دربای عطایی تو و من غرق تمنا
[M2]از جود تو راضی نشوم قسمت کم را
[B][M1]خواهم که کنی نام، گدای در خویشم
[M2]در راه تو درباخت هام خیل و حشم را
[B][M1]یکبار دگر آرزوی طوف تو دارم
[M2]مگذار که در خاک برم قصد اهم را
[B][M1]عالم نکند جلوه به مرآت ضمیرم
[M2]در کعبه کسی جا ندهد نقش صنم را
[B][M1]دنیا نه مقامی ست که چینند بساطی
[M2]زالی ست که پیچیده به هم مسند جم را
[B][M1]در جنب جلالت نهلد شرم قصوری
[M2]تا خامه دهد جلوه، قوانین حکم را
[B][M1]کام دگرم هست که در حشر برآری
[M2]بر تارک من جای دهی ظل علم را
[A]
[B][M1]در زیر لب آوازه شکستیم فغان را
[M2]گوشی بنما تا بگشاییم زبان را
[B][M1]شد سامعه ها چشمهٔ سیماب، گشاید
[M2]دیگر صدف ما به چه امّید دهان را؟
[B][M1]افتاده ز جمع آوری، آشفته حواسم
[M2]شیرازه فروریخته اوراق خزان را
[B][M1]چون صبح اگر سینه، دم سرد گشاید
[M2]خاکی به دهان ریز ملامت نگران را
[B][M1]دور عجبی گردش این دایره دارد
[M2]وقت است که گردون بگذارد دوران را
[B][M1]اکنون اثر تربیت دهر بر آن است
[M2]تا صورت خرمهره دهد نطفه ى کان را
[B][M1]زین گاو و خرانی که درین مرتع خارند
[M2]حیرت سبل نور نظر شد دبران را
[B][M1]برخاسته زین شور زمین، چند بخاری
[M2]یک سر به کف غول هوا داده عنان را
[B][M1]خجلت دِهِ طبع دژم از صورت شخصی
[M2]بدنام کن از نسبت نوعی، حیوان را
[B][M1]این تیره نهادان که درین دایره هستند
[M2]جا تنگ نمودند میان را و کران را
[B][M1]کردند ز تجدید رسوم این رمه ى شوم
[M2]عزل از عمل خود خرد قاعده دان را
[B][M1]سیمرغ خود و قوّت پرواز مگس نیست
[M2]بال و پر این هیچ کسان همه دان را
[B][M1]بردند ز ما مفت و به ما باز فروشند
[M2]بیعانه ى این شرم توان داد جهان را
[B][M1]یاد است مرا این سخن از تجربه کاران
[M2]رخساره شجاعت نسبی حیز جبان را؟!
[B][M1]افسرده دلی بر خرد پیر چه آرد؟
[M2]اوضاع جهان پیر کند طبع جوان را
[B][M1]پیر خردم گفت ازین کار بکش دست
[M2]سرمایه به دامان نتوان کرد زیان را
[B][M1]این گلخنیان گرسنه از مایه ى جهلند
[M2]از نکهت گل باز ندانند دخان را
[B][M1]دیو امّت دعوى ست، سلیمان نبی کو؟
[M2]بنگر به کیان داده فلک جای کیان را
[B][M1]در جیب خریدار بها گرد کسادی ست
[M2]سودت بود آنگه که کنی تخته دکان را
[B][M1]با لخت جگر رخنه ى منقار فروبند
[M2]دود نفس داغ، گرفته ست جهان را
[B][M1]ناخن به خراش دل خوددارکه عار است
[M2]دم لابهء روبه صفتان، شیر ژیان را
[B][M1]خونابه مریز این همه، آن به که به خشکی
[M2]بندد رگ تاکِ قلمت رَه، سیلان را
[B][M1]بر طاق بلندی قلم از دست فکندم
[M2]بازوی که تا می کشد این سخت کمان را؟
[B][M1]من دست به دل داده به پیمان خموشی
[M2]عشق آمد و از سینه به لب ریخت فغان را
[B][M1]کای صبح نفس روزنه ى فیض نبندی
[M2]ز آهنگ سگان ره نگذارد سیران را
[B][M1]گو اشرف خر، جمع کند مظلمهٔ خلق
[M2]انصاف مبدّل نکند سیرت وشان را
[B][M1]گر خربطی آواز دهد، وقت مشوران
[M2]از نغمهٔ چغزان چه زیان آب روان را
[B][M1]بر خود ستمی کرده، نه بر نکهت عنبر
[M2]گنده بغلی، گر شکند غالیه دان را
[B][M1]در کشور معنی تویی امروز سکندر
[M2]از صورت زشتان چه غم آیینه گران را؟
[B][M1]بر علم چه نقصان اگر از جهل بلافند
[M2]این مشت عوان زاده که عارند جهان را؟
[B][M1]خر عرعر و کبک از لب پرخنده زند دم
[M2]از قهقهه فرق است فراوان غثیان را
[B][M1]تا حقد و حسد هست، پریشان سخنی هست
[M2]هنجار نفس راست نباشد خفقان را
[B][M1]رنجور حسد چاره ای از خبث ندارد
[M2]بیمار نهفتن نتواند هذیان را
[B][M1]نبود عجبی از سگ دیوانه گزیدن
[M2]عقرب به سر نیش گشاید رگ جان را
[B][M1]معذور بود جاهل دیوانه، که باشد
[M2]اوهام خیالات بسی خواب گران را
[B][M1]بگذار به هم بادیه و بادیه گردان
[M2]در کعبه دل یافته ای امن و امان را
[B][M1]طوطی به شکر می تند و زاغ به جیفه
[M2]گرگ است پی کاری و کاری ست شبان را
[B][M1]بلبل به گلستان برد آغوش گشاده
[M2]در بیشهٔ خود، نیک جعل بسته میان را
[B][M1]خر، گرم نهیق است به ارشاد طبیعت
[M2]بیچاره چه سازد که نیاموخت زبان را؟
[B][M1]در صیدگه، ارزان گوزنان شکر و شیر
[M2]مه نور خورد، مور برد ذرهٔ خوان را
[B][M1]از قسمت فیّاض ازل تعبیه دارد
[M2]معنی به لسان نی کلکت بلسان را
[B][M1]یا از اثر مدح شهنشاه عطابخش
[M2]کردهست لبت، طبلهٔ پرنوش، دهان را
[B][M1]آن شاه که در صید معانی ثنایش
[M2]چنگال به جایی نرسد ببر بیان را
[B][M1]سالار هدی، عروهٔ وثقای الهی
[M2]اورنگ نشین، مملکت عزت و شان را
[B][M1]یعسوب جهان حیدر کرّار که نامش
[M2]در کام، به شیرینی جان کرده زبان را
[B][M1]جست از صف کین، لمعه ی خورشید ثنایش
[M2]زد در بدن ابر، رگ برق دمان را
[B][M1]سرپنجه ی شیران عجم، مور بتابد
[M2]رحمش به ضعیفان چو دهد تاب وتوان را
[B][M1]منعش چو دهد حادثه را تاب عتابی
[M2]بر گوشه نهد ابلق دوران جولان را
[B][M1]خلقش چو کند تربیت طبع رذایل
[M2]رونق، ملخ حرص دهد مزرع جان را
[B][M1]بر کوه کند سایه اگر ابر حسامش
[M2]از ژاله ستاند دیت لاله ستان را
[B][M1]بردارد اگر باد کفش دست تسلی
[M2]گیرد دل دریا، تب و تاب عطشان را
[B][M1]شرع کهن ناطقه را نسخ نماید
[M2]جایی که گشاید لب اعجاز بیان را
[B][M1]گر خاک درش سرمه کند دیدهء اعمی
[M2]خواند به شب از لوح قضا راز نهان را
[B][M1]بیجاده اگر همّت آن حوصله یابد
[M2]بی وزن تر از سرمه، کشد کوه گران را
[B][M1]بی نشئهٔ فیض نظر خاک ره او
[M2]تعمیر نکردند خرابات مغان را
[B][M1]خاکستر آن شمع که در روضهء او سوخت
[M2]شد غالیه سا، طرّهٔ خیرات حسان را
[B][M1]ریزد پر جبریل به جولانگه مدحش
[M2]هان، ای نفس گرم نگهدار عنان را
[B][M1]شاها تویی آن بنده نوازی که غلامت
[M2]غیر از تو ندانسته، نه بهمان نه فلان را
[B][M1]در پیش من از دولت و اقبال تو گیتی
[M2]خاکی س‍ت که در کاسه کنم قیصر و خان را
[B][M1]تا داشته ای بر سر من دست حمایت
[M2]بر تارک خورشید زنم چتر کیان را
[B][M1]مه کاسهٔ دریوزه اگر پیش تو دارد
[M2]مهتاب شود مرهم ناسور، کتان را
[B][M1]گر خلق تو جانی به تن نامیه بخشد
[M2]بیرون کند از باغ جهان، رسم خزان را
[B][M1]بیچاره نصیری چه کند، مرد یقین کیست؟
[M2]پی گم شده در راه ولای تو گمان را
[B][M1]آوازهٔ بازوی عدو گیر تو از بیم
[M2]ناخن کند از پنجه برون، شیر ژیان را
[B][M1]روزی که به ناورد هژبران قوی چنگ
[M2]پرواز دهد دست تو شاهین کمان را
[B][M1]گیسوی ظفر تاب دهد طرهٔ پرچم
[M2]سرخاب عدو غازه کشد، مهچهٔ آن را
[B][M1]شمشیر نباید خم ابروی پر از چین
[M2]خنجر بجهاند مژهٔ آفت جان را
[B][M1]با زخمه برد گوش به تن چرم گوزنان
[M2]حلقوم درد نای پرآوازه دهان را
[B][M1]از هم گسلد خام رگ اندر تن گردان
[M2]در هم شکند گرز گران بُرز یلان را
[B][M1]فتح آید و مستانه دهد بوسه رکابت
[M2]چرخ آید و قربان شود آن دست و عنان را
[B][M1]شاها منم آن بندهٔ دیرینه که نامم
[M2]چون شهرت خورشید گرفته ست جهان را
[B][M1]امروز دو قرن است کزین خامه عطارد
[M2]دریوزه کند فیض و برد نفع قران را
[B][M1]در شش جهت این کوس که اقبال هنر کوفت
[M2]آوازهٔ بیهوده فروشد ملکان را
[B][M1]در معرکه ها، بحر یسار است، یمینم
[M2]بی آب کند خامهٔ من تیغ یمان را
[B][M1]گردد لب جادو نفسان زخمی دندان
[M2]گیرم چو به کف خامهٔ اعجاز نشان را
[B][M1]از دولت مدحت همه سود است زیانم
[M2]نتواند ادا کرد دلم شکر زیان را
[B][M1]چون صوفی شوریده درون در طرب آرد
[M2]گلبانگ صریر قلمم سرو نوان را
[B][M1]هر جا که برآید دم جان پرور کلکم
[M2]در طبله کند آن نفس مشک فشان را
[B][M1]در شقّ انامل چو بجنبد قلم من
[M2]کور از رگ خارا بشمارد ضربان را
[B][M1]در تیره شب هند شود راه نفس گم
[M2]با آن که لبم شعله فروز است، فغان را
[B][M1]در سرمهٔ این خاک سیه، خفته خروشم
[M2]وین زمزمه شورانده زمین را و زمان را
[B][M1]سرچشمهٔ حیوان کلامم به سیاهی ست
[M2]وین آب روان بخش گرفته ست جهان را
[B][M1]از طنطنهٔ باد بهار نفس من
[M2]چون غنچه کنون قافیه تنگ است خزان را
[B][M1]مجنون تو روزی که به صحرای نجف بود
[M2]دل سجده بر از ذوق مکین، را و مکان را
[B][M1]بر تارک عزّت گل تجرید شکفتم
[M2]نشناخته پای شرفم خار هوان را
[B][M1]آتش به نهاد فلک افتاد ز رشکم
[M2]در قبضهٔ آوارگیم داد عنان را
[B][M1]خصمانه حسد برد برآن ناز و تنعّم
[M2]بازوی قضا تیر به زِه داشت کمان را
[B][M1]القصّه، درین بتکده افتاده ام امروز
[M2]مالیده به رخسار چو صندل یرقان را
[B][M1]بر دوش دل عاجز بی تاب و تحمّل
[M2]بربسته ز بار غم خود کوه گران را
[B][M1]خواهم که به کوی تو رسد باز غبارم
[M2]پیرانه سر، آغوش گشا بخت جوان را
[B][M1]دور از تو بسی تلخی ایّام چشیدم
[M2]دانی تو که یارای بیان نیست زبان را
[B][M1]از رفعت شانم، هدف تیر حوادث
[M2]گردن کشی از پای درآورد نشان را
[B][M1]شرم عدم ناطقه و شعلهٔ شوقت
[M2]ریزد عرق از ناصیه، حسّان زمان را
[B][M1]لیکن چه کنم، چون نبود صبر و قناعت
[M2]در مدح و ثنایت دل شوریده بیان را؟
[B][M1]مشتاب حزین این همه گستاخ، عنان کش
[M2]میدان غمت هیچ ندانسته کران را
[B][M1]دستی به دل تنگ نه ای شور قیامت
[M2]از خامه شدی چهره گشا باغ جنان را
[B][M1]هر حادثه بگذشته و بگذشته حساب است
[M2]پایندگی این است جهان گذران را
[B][M1]چندان که درین کارگه انواع موالید
[M2]از عالم ارواح پذیرد سریان را
[B][M1]تا ماه برد مایهٔ اشراق ز خورشید
[M2]تا مهر دهد نور سریر سرطان را
[B][M1]در پیکر والاگهران نور فزاید
[M2]از فیض تولّای تو آیینهٔ جان را
[A]
[B][M1]با همه سیلی که شسته روی زمین را
[M2]طرفه غباری ست چشم حادثه بین را
[B][M1]بار الم بی حد است و گرد کدورت
[M2]پشت فلک را ببین و روی زمین را
[B][M1]گوشهٔ امنی که هست وادی جهل است
[M2]فتنه چو بر بخردان گشاده کمین را
[B][M1]حادثه بگرفته از دو سو به میانم
[M2]کاش ندانستمی یسار و یمین را
[B][M1]صبح دهان را چرا به خنده ندرّد؟
[M2]کز دم دیو است طعنه روح امین را
[B][M1]شام چرا زلف مشکبار نبرّد؟
[M2]طفل رسنباز برده حبل متین را
[B][M1]نقش جهان از چه واژگونه نگردد؟
[M2]کاهرِمَن از جم ربوده است نگین را
[B][M1]در همه گیتی که دیده است که افتد
[M2]با دم روبه مصاف شیر عرین را؟
[B][M1]کون خری بین که در زمانه کشیده ست
[M2]خر به رخ آفتاب، داغ سرین را
[B][M1]دین و خرد، عزّ و جاه بود و نمانده
[M2]هیچ نشانی به جا، نه آن و نه این را
[B][M1]چونکه نیاید چنین به دهر و چنان رفت
[M2]قصه کنم مختصر، چنان و چنین را
[B][M1]غصّه گلویم فشرده است که دادم
[M2]بیهده بر باد ناله های حزین را
[B][M1]کاش نفس یاوری کند که ببخشم
[M2]فخر ثناگستری زمان و زمین را
[B][M1]سرور عالم علی که صبح نخستین
[M2]سکه به نامش زدند دولت و دین را
[B][M1]برق عَدو سوز اژدهای خدنگش
[M2]ساخته خاکستری سپهر برین را
[B][M1]از لمعان سنان معرکه سوزش
[M2]مجمره گردد زره طغان و نگین را
[B][M1]دوزخ نقدی به جانگدازی دشمن
[M2]صرصر قهرش کند هوای سخین را
[B][M1]داده به سیل فنا روانی رُمْحَش
[M2]ییکر پولاد سنج و خانهٔ زین را
[B][M1]ربط به هم داده است الفت عهدش
[M2]چشم سیه مست و خال گوشه نشین را
[B][M1]شد چو فراری ستم ز شحنهٔ عدلش
[M2]داد به راحت قضا قرار مکین را
[B][M1]شه که فرامُش کند گدایی کویش
[M2]خورده به دولت فریب دیو لعین را
[B][M1]بهر سر سروری که خاک رهش نیست
[M2]تیز به سوهان کنند ارهٔ سین را
[B][M1]گر نکند تکیه روزگار به حفظش
[M2]سلسله ریزد ز هم شهور و سنین را
[B][M1]رخش بهار از سمندِ سیل عنانش
[M2]در عرق شرم، غوطه داده زمین را
[B][M1]بنده نوازا، صریر خامه به مدحت
[M2]نغمه شکسته است مرغ سدره نشین را
[B][M1]صفحه نظر کن، که کرده مانی کلکم
[M2]چهره گشایی نگار خانهٔ چین را
[B][M1]خنده زند نشئهٔ مداد و دواتم
[M2]خون سیاووش و آب بسته جنین را
[B][M1]شب همه شب در خیالم این که نمایم
[M2]صرف ثنای تو روز بازپسین را
[B][M1]هیچ به مهر تو سست عهد نبودم
[M2]چرخ چرا برگماشت عهد چنین را؟
[B][M1]ساختهام در امید شادی وصلت
[M2]دستخوش درد و داغ، جان غمین را
[B][M1]خلق تو را جان فدا کنم که ندیده ست
[M2]گوشهٔ ابروی دلگشای تو چین را
[B][M1]تیغ تو تا گوهر آب داده روا شد
[M2]سجدهٔ آتش پرست، ماء معین را
[B][M1]بهر نثار تواست، عبث نیست
[M2]پرورش خامه، نکته های متین را
[B][M1]در حرکت صولجان کلک تو دارد
[M2]باکرهٔ لاجورد گوی زرین را
[B][M1]لب چو به نام کف سخای تو جنبید
[M2]رخت به صحرا فتد ز لرزه، زمین را
[B][M1]گر نه ظهور تو بود مقصد از آدم
[M2]سجده نبودی قبول، قالب طین را
[B][M1]از طمع خام وصل، با سمِ رخشت
[M2]ناشزه گردد عروس چرخ قزین را
[B][M1]هست به دست تو، چشم ابر بهاری
[M2]یاری عاجز مذلت است معین را
[B][M1]چاشنی از خوی بی دریغ تو باشد
[M2]لعل نمک سا، تبسم شکرین را
[B][M1]ناخنهٔ چرخ پشت گوش بخارد
[M2]تیغ تو تا شد هلال عید زمین را
[B][M1]شیر سر خود گرفته است ز عدلت
[M2]تاب تحمّل نداشت نقطهٔ شین را
[B][M1]خصم جهولت به روزگار بنازد
[M2]ملک سلیمان بود مشیمه، جنین را
[B][M1]گر نکنم سجده سوی کعبه، عجب نیست
[M2]غره کند خاک درگه تو جبین را
[B][M1]دل چو نبندد به حرز داغ تو عاشق
[M2]غمزه کند در نیام، خنجر کین را
[B][M1]از کرمت سَروَرا شگفت نباشد
[M2]قدر فزایی اگر غلام کمین را
[B][M1]دولت و قدر آن شبی بود که فروزد
[M2]در حرم روضهٔ تو، شمع یقین را
[B][M1]غیرت عاشق نگر که مطرب گردون
[M2]گوش به ره بود ناله های حزین را
[B][M1]من به خیالی که بوی درد تو دارد
[M2]راه ندادم به دل ز سینه انین را
[B][M1]او نه خریدار و من نه نکته فروشم
[M2]چرخ ندارد بهای در ثمین را
[B][M1]تیغ زبانم جهان ستان بود آری
[M2]تیغ، گشادهست حصنهای حصین را
[B][M1]خاطر نازک، سخن نگاه ندارد
[M2]کرد نثار ره تو غثّ و سمین را
[B][M1]شوق ثنای تو کرد غارت هوشم
[M2]می نشناسم ز ناگزیده گزین را
[B][M1]هم تو مگر ای جهان فیض نمایی
[M2]نامزد انتقاد رای رزبن را
[B][M1]گر قلم انوریست جادوی بابل
[M2]معجزه ام اژدهاست سحر مبین را
[B][M1]نغمه به لب درشکن حزین که فکنده
[M2]کلک تو در طاس آبنوس طنین را
[B][M1]وعده شها دادیم به یاری و زان شب
[M2]شاد نمایم دل به وعده رهین را
[B][M1]کام ز فیض تو باد جان و جهان را
[M2]نام ز دست تو باد تیغ و نگین را
[A]
[B][M1]بریده لذّت دردت ز دل تمنّی را
[M2]نموده شهد غمت تلخ، من و سلوی را
[B][M1]رخ تو بیّنهٔ صدق معجزات آمد
[M2]لبت گواست، دم روح بخش عیسی را
[B][M1]به جیب پیرهن از آستین برآورده ست
[M2]صفای ساعدت امروز دست موسی را
[B][M1]توان ز عشوهٔ درد تو و دلم دانست
[M2]نیازمندی مجنون و ناز لیلی را
[B][M1]تو مست آمدی و ناز پارسایی رفت
[M2]به شط باده کشیدیم، دلق تقوی را
[B][M1]به طور دل چقدر طاقت و توان دارم؟
[M2]رخ تو برق به خرمن زند تجلی را
[B][M1]خیال کن که به محشر فتد شکایت من
[M2]کسی دراز کشد از چه کار دنیی را؟
[B][M1]قیامت از شب زلف تو تیره ترگردد
[M2]زنم چو شانه به گیسوی آه، دعوی را
[B][M1]من آن نواگر دیرین باغ و بستانم
[M2]که داشت تازه لبم باز، طرز انشی را
[B][M1]کنون چو بلبل افسرده دل به بهمن و دی
[M2]ملال بسته به نطقم ممال املی را
[B][M1]نهفته داشت غبار غم فراق مرا
[M2]به کاوش مژه جویان دیار سلمی را
[B][M1]که ناگهان به مشامم نسیم وصل رسید
[M2]نمود ناطقه طی، ناله های شکوی را
[B][M1]نشان وادی ایمن به دیده گشت پدید
[M2]صبا دمید به گوشم حدیث بُشری را
[B][M1]رواق روضه شاهی که کرده از تعظیم
[M2]هوای سجدهٔ او خم، سپهر اعلی را
[B][M1]وصی ختم رسل، شاه اولیا که بود
[M2]غبار رهگذرش، نور دیده اعمی را
[B][M1]اگر نه دل به تولایش آرمیده شود
[M2]کسی چگونه کند رام دل، تسلی را؟
[B][M1]عجب نباشد اگر غاصب آب دین ببرد
[M2]که حرص در دلش افروخت نار حمّی را
[B][M1]ز حق، کجا دل آگاه دیده می پوشد؟
[M2]دهد به باطل اگر روزگار فتوی را
[B][M1]بسیط ملک بود ملک سروری که سزد
[M2]امیر دنیی و عقبی ملک تعالی را
[B][M1]ستردن هوس آید ز سینه، از دستی
[M2]که بسترد زحرم لوث لات و عزّی را
[B][M1]قدم به جای پیمبر کسی تواند هشت
[M2]که هم به دوش نبی هشته پای تقوی را
[B][M1]جهان نواز خدیوا، به گوشهٔ نظری
[M2]چه باشد ار بنوازی کمینه مولی را؟
[B][M1]به درگه تو تهی کیسگان نقد کرم
[M2]مثل زنند به امساک، معن و یحیی را
[B][M1]به لفظ خازن جود تو نگذرد معنی
[M2]مگر ز صورت معنی جدا کند نی را
[B][M1]حدیث نطق تو هر جا در اهتزاز آید
[M2]جنین مسیج شود درمشیمه حُبلی را
[B][M1]عتاب تلخ تو را با دل آن موافقت است
[M2]که با طبیعت محرور، آب کسنی را
[B][M1]چراغ داغ تو را با دل آن معاشرت است
[M2]که هست با دل مجنون خیال لیلی را
[B][M1]سزای غیر ثنای تو هم بود کلکم
[M2]توان به گلخن اگر برد شاخ طوبی را
[B][M1]ز جنس درد گرانمایه ات دکان دلم
[M2]شکسته رونق بازار قدس و رضوی را
[B][M1]اگر نه پای ثنای تو در میان باشد
[M2]ز یکدگر گسلد ربط، لفظ و معنی را
[B][M1]شها منم که جبینم ز داغ بندگیت
[M2]کشد به ناصیهٔ آفتاب طغری را
[B][M1]غبار راه توام در نظر نمی آرم
[M2]شکوه خرگه جمشید و تخت کسری را
[B][M1]بلند همّتم از دولت گدایی تو
[M2]کنم به کاسهٔ افلاک خاک دنیی را
[B][M1]ز بیم جرم و ز امّید طاعت آزادم
[M2]گذاشتم به ولای تو کار عقبی را
[B][M1]ز مشرق قلمم چون سهیل نقطه دمد
[M2]یمن به غرب نویسد برات شعری را
[B][M1]به نکته، ننگ من از طرز انوری ست که گفت:
[M2]زمانه نیک شناسد طریق اولی را
[B][M1]به هر کجا که صریر نیم نوا سنجد
[M2]هوای رقص برآرد ز خاک موتی را
[B][M1]زبان ز خجلت دستان سرایی قلمم
[M2]جری به نکته نگردد جریر و اعشی را
[B][M1]نه حَدِّ شمع زبان آوری ست، تا کلکم
[M2]شکسته در به لسانش لسان دعوی را
[B][M1]به صفحه نقش پریشان سواد خامهٔ من
[M2]نمونه ای است بناگوش و زلف لیلی را
[B][M1]به مدح شاه میامیز لاف خویش حزین
[M2]به شهد نحل میالا، لعاب افعی را
[B][M1]همیشه تا که بهاران بود به غازه گری
[M2]خزان برد ز سرانگشت غنچه حنّی را
[B][M1]بود شکفته و رنگین رخ غلامانت
[M2]چو گل به تارک عزّت گرفته مأوی را
[A]
[B][M1]شد جان و هوش و صبر و خرد را ز کار دست
[M2]مشکل دهد دگر به هم این هر چهار دست
[B][M1]دست ای سبو مکش ز حریفان درین خمار
[M2]تا عهد کهنه تازه نمایم بیار دست
[B][M1]دادم ز دست حلقهٔ درگاه کعبه را
[M2]اما نمی کشم ز خم زلف یار دست
[B][M1]پهلو به بستری ننهم دور از آن میان
[M2]یکشب که با غمی نکنم در کنار دست
[B][M1]گیرم به کف چگونه حریفان پیاله را؟
[M2]زین سان که رعشه دار بود از خمار دست
[B][M1]دست ار نمی نهی به دلم حق به دست توست
[M2]کاین دل در آتش است و تو را در نگار دست
[B][M1]مشنو مپرس قصّهٔ این تاب و تب مرا
[M2]از دور هم ز آتش من دور دار دست
[B][M1]نوبت به دست بی سر و پایان نمی رسد
[M2]یک طرف دامن است تو را و هزار دست
[B][M1]شمشاد من ببالکه صدبار برده است
[M2]دستِ نگار بسته ات از نوبهار دست
[B][M1]دست زیار رفتهٔ ما راگناه چیست؟
[M2]چون بهله کرده برکمرت استوار دست
[B][M1]نتوان شکست بیعتِ یار قدیم را
[M2]چون درکشد ز دست سبو، میگسار دست؟
[B][M1]ساقی به عشق یار که در دِه پیاله ای
[M2]مطرب ترانه سرکن و در زن به تار دست
[B][M1]افسرده ام، بخوان غزل عاشقانه ای
[M2]تا با حریف شوق کنم در کنار دست
[B][M1]از بس نهفته گرد غمم، گر نفس کشم
[M2]خورشید پیش دیده نهد از غبار دست
[A]
[B][M1]آلودهای به خون من جان نثار دست
[M2]کارم تمام تا نکنی بر مدار دست
[B][M1]باید نوازشی دل بی طاقت مرا
[M2]گاهی بکش به سلسلهٔ تابدار دست
[B][M1]در شهر شهره ام به تن خسته چون هلال
[M2]گیرد مرا مگر مدد شهریار دست
[B][M1]شیر خدا علیّ ولی کز حمایتش
[M2]دزدد به خویش، حادثهٔ روزگار دست
[B][M1]گر جویبار عاطفتش موج زن شود
[M2]هرگز به پنبه زار نیابد شرار دست
[B][M1]شیرازهٔ ولایش اگر در میان نبود
[M2]با هم ندادی این نه و هفت و چهار دست
[B][M1]یک نقش پاست در قدمش، نازد از چه رو؟
[M2]عزمش پی گشودن این نه حصار دست
[B][M1]خورشید بر دمد ز بُن ناخنِ هلال
[M2]گیرد اگر به پیش کَفَش ز افتقار دست
[B][M1]بخشد اگر عنایت او خلعت بقا
[M2]هرگز نمی شود به گریبان دچار دست
[B][M1]گر ناورد به ذیل تولّایش اعتصام
[M2]درکارگاه صنع نیاید به کار دست
[B][M1]صیت ورع دهد چو به عالم مهابتش
[M2]خشکد چو شانه در شکن زلف یار دست
[B][M1]گردد چو موج زن کف دریا عطای او
[M2]بر سر زند ز پنجهٔ مرجان، بحار دست
[B][M1]گر دست قدرتش ننهد پای در میان
[M2]ترکیب را به هم ندهد پود و تار دست
[B][M1]مدحش اگر نه چهره طراز سخن شود
[M2]معنی کشد ز خامه ی صورت نگار دست
[B][M1]شد یار، دست و بازوی خیبرگشای او
[M2]روزی که جمله را شده بودی ز کار دست
[B][M1]ای مدّعی بگو، ز حریفان دگر کِه بود
[M2]تا بر زند به معرکهٔ گیر و دار دست؟
[B][M1]بی حاصلی که از کرمش فیض یاب نیست
[M2]چون بید، شسته نخل حیاتش ز بار دست
[B][M1]نرگس ز جام مهرش اگر رشحه ای کشد
[M2]مالد به چشم خویش ز خواب و خمار دست
[B][M1]شاها منم که برده به نیروی مدحتت
[M2]گلبانگ خوشنوایی من از هزار دست
[B][M1]خون دل است، ز آتش غم پختگی گرفت
[M2]نظمم،که برده است ز مشک تار دست
[B][M1]بر فرقِ فَرقَدان نهم از اقتدار پای
[M2]تا بسته ام به درگه تو بنده وار دست
[B][M1]در موکبم پیاده رود روح بوفراس
[M2]شد بر کمیت خامه مرا تا سوار دست
[B][M1]مانی کجاست این من و این کلک و این مصاف؟
[M2]یازیده است خامهٔ صنعت نگار دست
[B][M1]آنجا که فکرتم شکند گوشه نقاب
[M2]حورا نهد ز خجلت من بر عذار دست
[B][M1]در بحر این قصیده بسی غوطه زد کمال
[M2]امّا ندادش این گهر شاهوار دست
[B][M1]سلمان بسی به چشمهٔ فکرت فشرد پای
[M2]امّا نیافت بر سخن آبدار دست
[B][M1]داو نخست زد قلمم در سخن، دوشش
[M2]بردم درین قمار ز یاران سه چار دست
[B][M1]کمتر نگار کلک مرا پای مزد نیست
[M2]صد بار بوسه گر دهدم روزگار دست
[B][M1]آید سبک، به کفهٔ میزان قدرتش
[M2]کلکم زند چو برکمرکوهسار دست
[B][M1]رنجیده است خامه کنون از دم حسود
[M2]از یک نسیم، رعشه دهد بر چنار دست
[B][M1]تا کی خورم به سر، چو قلم، تیغ حادثات
[M2]باید کشید ازین هنر پایدار دست
[B][M1]با تیغ مصرعم، چه کند طعن مدعی؟
[M2]غافل که می دهد به دم ذوالفقار دست
[B][M1]مدحش کجا وکوتهی پایه ات حزین
[M2]در زن به ذیل عاطفت اختصار دست
[B][M1]با صد جهان امیدگشوده ست از نیاز
[M2]هر مصرعم ز قافیه، بر کردگار دست
[B][M1]طالع ضعیف اگر بود، امّید من قویست
[M2]خالی نمی زنم من امّیدوار دست
[B][M1]دست حمایت تو شها بر جهان رساست
[M2]کوته نسازی از سر این خاکسار دست
[A]
[B][M1]زان پیش کز فراز در هفت خوان صبح
[M2]پرچم گشا شود علم کاویان صبح
[B][M1]چشم ستارگان همه از شوق می پرند
[M2]در رهگذار خسرو خاورستان صبح
[B][M1]بودم نهاده بر سر زانوی فکر سر
[M2]رایم چو آفتاب، ضمیرم به سان صبح
[B][M1]تیر دعای شب به هدف تا شود قرین
[M2]اندیشه در کشیدن زرّین کمان صبح
[B][M1]در عز و در علا، گهرم اختر شرف
[M2]در صدق و در صفا نفسم، هم عنان صبح
[B][M1]میزد نوا به صوت صریرم، خروس عرش
[M2]می شد به آفتاب ضمیرم قران صبح
[B][M1]جاری ز نوک خامهٔ من چشمه سار فیض
[M2]راهی به بانگ ناله ی من کاروان صبح
[B][M1]پای عروج فکرت من بر نُه آسمان
[M2]عار همای همّت من استخوان صبح
[B][M1]ناگه سروش هاتف خلوتسرای قدس
[M2]آمد به گوش هوش دلم چون اذان صبح
[B][M1]کای آفتاب رای، چرا دل فسرده ای؟
[M2]افسردگی ندید کسی در جهان صبح
[B][M1]در خاطر تو گشته مجاور بهار فیض
[M2]در حضرت تو بسته به خدمت میان صبح
[B][M1]خواهد هر آنچه خاطر پاکت اشاره کن
[M2]ای چاکر تو خسرو گیتی ستان صبح
[B][M1]گفتم که آرزوی دل احرام کعبه ای ست
[M2]کاحرامیش، سزا نبود پرنیان صبح
[B][M1]آن درگهی که از پی دریوزهٔ شرف
[M2]از دور کرده بوسه ربایی دهان صبح
[B][M1]آن قبّه ای که گرد سرش چون کبوتران
[M2]پر می زند همای بلند آشیان صبح
[B][M1]یعنی رواق روضهٔ شیر خدا علی
[M2]کز سهم او زره شده ببر بیان صبح
[B][M1]آن عرش آشیانه که گلمیخ سده اش
[M2]صیقل زند به جبههٔ آیینه سان صبح
[B][M1]آن شاه شیر حمله،که مالید در مصاف
[M2]بر خاک راه، روی جهان پهلوان صبح
[B][M1]آن صفدری که لمعهٔ برق سنان او
[M2]از هم چو ماهتاب بریزد کتان صبح
[B][M1]آن لجّهٔ کرم که ز عجز سپاس او
[M2]پیچیده در گلو نفس ناتوان صبح
[B][M1]آن بی دریغ بخش، که بر خوان مکرمت
[M2]پروردهٔ نمک بودش استخوان صبح
[B][M1]کلکم چو وصف صولت سرپنجه اش کند
[M2]ریزد ز رعشه، ناخن شیر ژیان صبح
[B][M1]در روزگار اگر نزند دم ز راستی
[M2]با تیغ آفتاب ببرّد زبان صبح
[B][M1]چون سیم و زر که از کف رادش به خاک ریخت
[M2]ریزد ستاره از نفس مهرگان صبح
[B][M1]نه پخته گیرگشت، نه مرهم پذیر شد
[M2]تیغش مگر شکافته برگستوان صبح
[B][M1]ای فیض گستری که از افزونیِ نوال
[M2]بر دست توست، چشم و دل بحر و کان صبح
[B][M1]تا دید از چراغ یقین تو پرتوی
[M2]شد در تنور سرد فلک، پخته نان صبح
[B][M1]هر دم ز تنگدستی خویش است شرمگین
[M2]در گلشن تو غنچه شود گلستان صبح
[B][M1]داغ غلامی تو نباشد نهفتنی
[M2]روشن به عالمی شده راز نهان صبح
[B][M1]خدّام روضهء توکنندش اگر قبول
[M2]گردد فتیله شمع تو را، ریسمان صبح
[B][M1]دوران ستمگر است، بفرما سپهر را
[M2]تا تیغ مهر بازکند از میان صبح
[B][M1]ایوان رفعت تو کجا، مدح من کجا؟
[M2]نتوان به آسمان شدن، از نردبان صبح
[B][M1]با من می شبانه به مدحت کشیده است
[M2]روشن شد این نهان ز لب می چکان صبح
[B][M1]چون ماهتاب، کاسهٔ شیری ست آبدار
[M2]کالای دیدهٔ من و جنس دکان صبح
[B][M1]بردارم آستین اگر از دیده شب چو شمع
[M2]نم گیرد آفتاب، در آیینه دان صبح
[B][M1]شاها منم که شور به عالم درافکند
[M2]گلبانگ خوش نوایی من چون زبان صبح
[B][M1]چون شمع خامه ام نفس آتشین کشد
[M2]روشن چراغ، بشنوی از روشنان صبح
[B][M1]در هند چون ترانهٔ مدح تو سر کنم
[M2]خفتان درد تهمتن زابلستان صبح
[B][M1]در شام هجر اگر ز ولای تو دم زنم
[M2]بر دوش آسمان فکنم طیلسان صبح
[B][M1]افکنده از شرار پر و بال سوخته
[M2]پروانه ی چراغ تو آتش به جان صبح
[B][M1]نیروی مهر توست که با تیشه قلم
[M2]بر می تراشم این همه گوهر زکان صبح
[B][M1]بنگر که چون به نالی هم بسته شست من
[M2]پیکان خامه بر هدف امتحان صبح؟!
[B][M1]بازوی من قوی ست وگرنه درین مصاف
[M2]تن در نمی دهد به کشیدن کمان صبح
[B][M1]چون تیغ، در مصاف سخن تندتر شود
[M2]چندان که می خورد نفسم بر فسان صبح
[B][M1]حلاج لفظ و معنیم، اینک فتاده است
[M2]چون پنبه دردم چک من پود نان صبح
[B][M1]بیند چوشان خامهٔ گوهرفشان من
[M2]خواباند آسمان علم زرفشان صبح
[B][M1]اندیشه را چو خاره رگی بود، ریختم
[M2]خون هزار نغمه به بر در سنان صبح
[B][M1]درپیچ وتاب سنبل هر مصرعم حزین
[M2]پچیده بوی نسترن بوستان صبح
[B][M1]اکنون برآر دست طلب ز آستین دل
[M2]همدوش مدعاست دعا در زبان صبح
[B][M1]تا همچو من کسی نشود برسخن سوار
[M2]تا ابلق زمانه بود زیر ران صبح
[B][M1]گلشن ز ابرِ دست تو بادا ریاض دل
[M2]روشن ز یمن مهر تو بادا روان صبح
[A]
[B][M1]زین ششدرم چو بال فشانی دهد گشاد
[M2]این هفت قله را، چو غباری دهم به باد
[B][M1]بر سدره روح قدسی من آشیان کند
[M2]این دخمه را نهم به سر گور کیقباد
[B][M1]جان بی غمانه وارهد از جسم خیره سر
[M2]غیر از میانه پا کشد و افتد اتحاد
[B][M1]ریزد ز طرف بال همای سعادتم
[M2]رنگ هم آشیانی این ناخجسته خاد
[B][M1]ناسازگار بخت در آشتی زند
[M2]نادیده کام دل، کند اندوه خیر باد
[B][M1]خاطر کند شکایت ایّام مختصر
[M2]کوته شود فسانهٔ هجران به امتداد
[B][M1]عیدی مبارک است به عاشق وصال دوست
[M2]یا حبّذا التجافی عن مربض البعاد
[B][M1]سعد است ساعتی که فتد دامنی به دست
[M2]صبح سعادت است مرا ساعد سعاد
[B][M1]خرّم دمی که محمل لیلی شود پدید
[M2]مجنون ز خار بادیه چیند گل مراد
[B][M1]زان نور دیده غرّهٔ گریان شود قریر
[M2]خندان دمد ز زلف شب تیره، بامداد
[B][M1]عاجز شود ز خصمی ما عالم عنود
[M2]پیچد به هم دبیر فلک، دفتر عناد
[B][M1]گردد گران کمانکش ایّام کینه توز
[M2]پیچد ز درد ارقم دوران کج نهاد
[B][M1]آزادگان ز وادی حسرت کشند رخت
[M2]دل خون شدن، سرشک دویدن رود ز یاد
[B][M1]فارغ نشینم از غم هجر و خمار شب
[M2]زلف صنم به دست و به دستی پیاله، شاد
[B][M1]خندان شود به شاخ طرب غنچهٔ امید
[M2]ریّان شود ز ابر کرم گلشن مراد
[B][M1]شاد و شکفته، نغمهٔ شکرانه سر کنم
[M2]رطب اللّسان به درگه آن کعبهٔ رشاد
[B][M1]الحمد و الثّناء، لمن اذهب الحزن
[M2]المجد و البهاء لمن طیّب الفؤاد
[B][M1]گر جور دیده ام، ز فلک انتقام هست
[M2]دست من است و دامن دارای عدل و داد
[B][M1]برهان قدرت ازلی، حجت جلی
[M2]نفس نبی، علیّ ولی، والی عباد
[B][M1]معمار قصر جود که فیض وجود او
[M2]بنیان هستی دو جهان را بود عماد
[B][M1]مریم شود ز نکهت او بکر پاک جیب
[M2]عیسی بود به مدحت او، ذات پاک زاد
[B][M1]بی حب او قضیهٔ ایمان بود عقیم
[M2]نازد به مهر او خرد دوستی نژاد
[B][M1]وادی گرای اوست، روان وفا شیَم
[M2]مدحت سرای اوست، دل خالص الوداد
[B][M1]سالک شد از هدایت او صافی الضّمیر
[M2]صوفی شد از ارادت او واصل المراد
[B][M1]گلمیخ سدّه اش شرف اختر بلند
[M2]نعلین بندگان درش افسر قباد
[B][M1]هستی کاینات ز سرجوش فیض اوست
[M2]شد جوهر نخست ز تعلیمش اوستاد
[B][M1]باشد قضا به قبضهٔ حکمش مطیع سیر
[M2]دارد قدر به رایض فرمانش انقیاد
[B][M1]یک جنبش از عتاب قیامت نهیب اوست
[M2]بادی که بُرد بنگه و بنیاد قوم عاد
[B][M1]موجی ز بی نیازی دریای قهر اوست
[M2]طوفانکی که گرد برآورد از بلاد
[B][M1]هرکس به او ز خیره سری همسری کند
[M2]ناکس بود به سنجش میزان طبع راد
[B][M1]آن جا که آفتاب قیامت شود بلند
[M2]ذرّات بی وجود نیایند در عداد
[B][M1]از مبدأ وجود نگردد عطاپذیر
[M2]جان را اگر نه، جنّت کویش بود معاد
[B][M1]در حشر هر صحیفه که آزاد نامه ای ست
[M2]آن نامه را بود به تولایش استناد
[B][M1]آن اشرفی که از شرف بندگی بود
[M2]دایم قدم به تارک نه طارم شداد
[B][M1]نقد من است در نظر بخردان سره
[M2]نقّاد لطف او سخنم کرده انتقاد
[B][M1]مپسند چشم حیرت من خیرگی کند
[M2]در کشوری که سرمه فروشی کند رماد
[B][M1]من بنده را به خدمت اگر اعتماد نیست
[M2]غمگین نیم که بر کرم توست اعتماد
[B][M1]تا چند جان بود به جهان پای در وحل؟
[M2]تا کی کسی کمی کند از چرخ سر زباد؟!
[B][M1]دنیا کجا پذیره کند چشم سیر من
[M2]پس مانده ای ز خوان خسیسان با شداد
[B][M1]خلقی عجب، مشعبد دوران پدید کرد
[M2]بی تربیت، گسسته عنان، عادم السّداد
[B][M1]این عهد زشت، رنج پدر را نبرده نور
[M2]امروز در جهان رخ والد ندیده داد
[B][M1]هر تخم کشته اند حریفان، درو کنند
[M2]گندم نمی کند کسی ازکشت جو حصاد
[B][M1]ای خامه هوش دار، مباد از نفس رود
[M2]آشفته وار طرّهٔ خاموشیت به باد
[B][M1]دیوار کاخ دهر بنایی ست سست پی
[M2]آوخ به خفتگان بن این شکسته لاد
[B][M1]شاها منم کمینه گدای ثناگرت
[M2]کز کلک خسروانه زنم کوس انفراد
[B][M1]در تندباد حادثه دارد به صدق دل
[M2]این دست رعشه دار به مدح تو اعتقاد
[B][M1]بر جان خصم جاه تو ثعبان موسوی ست
[M2]کلک من است نایب تیغ تو در جهاد
[B][M1]در مدحت تو شسته زبان را به سلسبیل
[M2]در حضرت تو بسته میان را به اجتهاد
[B][M1]آنجا که رای روشن من پرتو افکند
[M2]افتد متاع رایج خورشید در کساد
[B][M1]دستان من اگر شنود گوش مدّعی
[M2]با یک جهان عداوت و یک داستان عناد
[B][M1]بی اختیار می گذرد بر زبان او
[M2]لله درّ قائلهِ نعم ما افاد
[B][M1]در نامه ها حکایت من احسن القصص
[M2]بر خامه ها انامل من فارس الجیاد
[B][M1]از دل چو بردمد نفس آتشین من
[M2]حاسد به جان سوخته گوید که ما افاد
[B][M1]شادی کنان ستاره کشد زهره در بغل
[M2]گیرد چو خوشنوایی من راه شاد باد
[B][M1]زین سنگلاخ قافیه فرسوده شد قلم
[M2]بس کن حزین ترانه که خون می شود مداد
[B][M1]تا بر سر زمانه کشد چتر نور، روز
[M2]بر قلّه ها درفش فرازد چو بامداد
[B][M1]سر سبز باد خامهٔ مدحت نگار تو
[M2]بر تارک محب تو بادا گل مراد
[A]
[B][M1]غم چو در سینه لنگر اندازد
[M2]دیده در موج خون در اندازد
[B][M1]ز غبار دلم، قضا وقتیست
[M2]طرح دنیای دیگر اندازد
[B][M1]هوس توبه تا به کی در عشق
[M2]عقل بی مغز، در سر اندازد؟
[B][M1]نشود خشک، دامن تَرِ من
[M2]گر به خورشید محشر اندازد
[B][M1]چند ای بی وفا به سینهٔ من
[M2]رشک اغیار، خنجر اندازد؟
[B][M1]تیغ نازت می خمار شکن
[M2]بوالهوس را به ساغر اندازد
[B][M1]چون صراحی به دست باده کشان
[M2]دیده ام آب احمر اندازد
[B][M1]غم گران گشته است، ناله کجاست
[M2]تا غباری به صرصر اندازد؟
[B][M1]مدتی دست داشتم بر دل
[M2]عاشقی تا چه در سر اندازد
[B][M1]ترسم اکنون ز تنگنای دلم
[M2]صبر را رخت بر در اندازد
[B][M1]نه حریف سپهرکج نقشم
[M2]قرعه بر نام دیگر اندازد
[B][M1]این دغل پیشه، تا به کی هر دم
[M2]کعبتینی به ششدر اندازد؟
[B][M1]سینه ام انتقام گردون را
[M2]گر به آه دلاور اندازد
[B][M1]رمح الماس فعل آتش رنگ
[M2]چست بر جای محور اندازد
[B][M1]از که نالم که، خوی خیره مرا
[M2]زنده در کام اژدر اندازد؟
[B][M1]کو فنا تا فزون کند قدرم؟
[M2]مرده را، بحر بر سر اندازد
[B][M1]دیده غمّاز گشته، می ترسم
[M2]اشکم از چشم دلبر اندازد
[B][M1]عشوه مُهر لبم اگر شکند
[M2]شکوه، غوغای محشر اندازد
[B][M1]مدتی شد که دل ز ضعف امید
[M2]قرعه، بر وصل کمتر اندازد
[B][M1]عشق کو کز میان خوف و رجا
[M2]کار دل را به داور اندازد؟
[B][M1]نور یزدان علی که بر فرقم
[M2]سایهٔ ذره پرور اندازد
[B][M1]آن خلیل آیتی که خار رهش
[M2]گل به دامان آزر اندازد
[B][M1]آن مسیحا عبارتی که ز نطق
[M2]مرده را روح در بر اندازد
[B][M1]آن سلیمان شهامتی که به عدل
[M2]صلح باز و کبوتر اندازد
[B][M1]آن محیط کرم که یادکفش
[M2]سینه در موج کوثر اندازد
[B][M1]آن سپهر شرف که پایهٔ او
[M2]سایه بر مهر انور اندازد
[B][M1]کبریایش به بر، طراز ظهور
[M2]گر ز آدم مؤخّر اندازد
[B][M1]خویش را هم ز نخل در دنبال
[M2]ثمر روح پرور اندازد
[B][M1]بحر را لطمهٔ کف جودش
[M2]چون خس و خار در بر اندازد
[B][M1]گرد دامان پارسایی او
[M2]مستی از چشم عبهر اندازد
[B][M1]دم جان بخش خُلق او از رشک
[M2]بوی گل را به بستر اندازد
[B][M1]چون یکی ذره، همّتش گیتی
[M2]پیش خورشید خاور اندازد
[B][M1]گر بیابد شراک نعلش حور
[M2]جای زلف معنبر اندازد
[B][M1]رای او چون علم زند گردون
[M2]پرده بر نور خاور اندازد
[B][M1]گر کند تکیه بر حمایت او
[M2]عرض از خویش جوهر اندازد
[B][M1]غلغل ذکر زایران درش
[M2]لرزه بر قصر قیصر اندازد
[B][M1]چون لوای ظفر برافرازد
[M2]سایه بر هفت اختر اندازد
[B][M1]برق رُمحش به نیستان چو جهد
[M2]ناخن از کف غضنفر اندازد
[B][M1]در مصافی که باد حملهٔ او
[M2]از سر فتنه مغفر اندازد
[B][M1]زور سرپنجه ی ولایت او
[M2]رعشه، در حصن خیبر اندازد
[B][M1]آب بیلک شرار خرمن سوز
[M2]به نهنگ بلا در اندازد
[B][M1]خم گیسوی جوهر تیغش
[M2]گردنان را به چنبر اندازد
[B][M1]گرز یک لختیش به صدمه ز کار
[M2]یال و بُرز دو پیکر اندازد
[B][M1]لرزهٔ هیبتش چو موج از تن
[M2]جوشن سام صفدر اندازد
[B][M1]عکس تیغش کند چو جلوه گری
[M2]جسم آیینه جوهر اندازد
[B][M1]مدحتش ماهی زبان مرا
[M2]در شط می شناور اندازد
[B][M1]غیبتم سوخت قرب دوست، مگر
[M2]رسم هجر از میان بر اندازد
[B][M1]بنده پرور شها نثار رهت
[M2]خاطرم گنج گوهر اندازد
[B][M1]نه سواد است و نه صریر قلم
[M2]عطسهٔ خامه عنبر اندازد
[B][M1]چون نشینم خمش که مدحت تو
[M2]آتش شوق در سر اندازد؟
[B][M1]گردمی، نغمه درگلو شکنم
[M2]در گریبانم اخگر اندازد
[B][M1]چون شکیبد دلم که شعله کمند
[M2]درگلوی سمندر اندازد؟
[B][M1]خارخار ستایش تو مرا
[M2]بر رک و ریشه، نشتر ندازد
[B][M1]سایه چون مدحت افکند به ضمیر
[M2]خامه خورشید انور اندازد
[B][M1]گرم مدح تو چون شود نفسم
[M2]عود و عنبر به مجمر اندازد
[B][M1]برکشد زاغ خامه ام چو صفیر
[M2]شاهباز فلک پر اندازد
[B][M1]شاهد بی نیاز طبع مرا
[M2]بیند ار حور، زیور اندازد
[B][M1]گر به گلشن ز نظم من به میان
[M2]عندلیب نواگر اندازد
[B][M1]از سر شوق گل به دامانش
[M2]حلّه های معطّر اندازد
[B][M1]صیت جاه من ازگدایی تو
[M2]نام جم از جهان بر اندازد
[B][M1]بر درت دست بی نیازی من
[M2]خاک درکاسه خور اندازد
[B][M1]جوهری چون تویی، سخن با من
[M2]کس نیارد، برابر اندازد
[B][M1]ناتراشیده خارهای بدل
[M2]کی شکستی به گوهر اندازد؟
[B][M1]نقش کلکم عطارد ار بیند
[M2]به خوی شرم، دفتر اندازد
[B][M1]نقطهٔ امتحان خامهٔ من
[M2]شور در مغز اختر اندازد
[B][M1]می دانش فزای فکرت من
[M2]هوش را نشئه در سر اندازد
[B][M1]بیند ار حلّهٔ بلاغت من
[M2]لفظ را معنی از بر اندازد
[B][M1]فعلِ مشتق زشرم تقریرم
[M2]خوبش در صلب مصدر اندازد
[B][M1]جان فزا مدحتت که آب بقاست
[M2]موجه در جوی مسطر اندازد
[B][M1]شکر للّه، نشد که خامهٔ من
[M2]جز مدیحت به دفتر اندازد
[B][M1]نقص همّت نگر که خاقانی
[M2]زیر پای قزل سر اندازد
[B][M1]زیر پایم قضا به دولت تو
[M2]اطلس چرخ اخضر اندازد
[B][M1]سدِّ نظمی که در جهان بستم
[M2]ظلم یاجوج را بر اندازد
[B][M1]خامه یازم، چو در جهان گیری
[M2]علم ازکف سکندر اندازد
[B][M1]اژدها کلک کاویانی من
[M2]سر ضحاکِ اژدر اندازد
[B][M1]زین قلم حاسد است، زهره شکاف
[M2]نی به ناف بداختر اندازد
[B][M1]شرمگین از قصور خود نشوم
[M2]عفوت ار سایه بر سر اندازد
[B][M1]خاطرم طرح قصر شأن تو را
[M2]چون به فکر محقّر اندازد
[B][M1]تا خرامی به تارکش، خود را
[M2]سدره، در پای منبر اندازد
[B][M1]با ولای تو، جام تلخ اجل
[M2]کام جان را به شکر اندازد
[B][M1]تا ابدگوش اگر دهی به لبم
[M2]چه گهرهای بی مر اندازد
[B][M1]چشم دارم که خاک درگاهت
[M2]سُرمه واری به منظر اندازد
[B][M1]صلهٔ مدح، گوشهٔ نظری
[M2]به حزین ثناگر اندازد
[B][M1]طمع دنیوی لبم نکند
[M2]حرف خواهش به محشر اندازد
[B][M1]جرعه نوش زمانه نیست لبم
[M2]تشنگی را به کوثر اندازد
[B][M1]زر و سیم و گهر عنایت تو
[M2]می نخواهم به چاکر اندازد
[A]
[B][M1]آنجا که خامه، شکّر گفتار بشکند
[M2]طوطی، سخن به غنچهٔ منقار بشکند
[B][M1]در عالمی که خبرت و انصاف جوهری ست
[M2]نظمم بهای گوهر شهوار بشکند
[B][M1]دامان ابر از عرق شرم تر شود
[M2]کلکم چو آستین گهربار بشکند
[B][M1]آنجا که رای روشنم از رخ کشد نقاب
[M2]آیینه را روایی بازار بشکند
[B][M1]زیبد به نخل بندی بستان رنگ و بو
[M2]کلکم کلاه گوشه به گلزار بشکند
[B][M1]گردند حوریان خیالم چو رونما
[M2]گل را ز شرم، رنگ به رخسار بشکند
[B][M1]آرد به موشکافی طبع من اعتراف
[M2]زلف سخن کسی که به هنجار بشکند
[B][M1]خارا اساس فکرت رنگین کرشمه ام
[M2]ساغر چو لاله بر سر کهسار بشکند
[B][M1]ایمان به شعرم آورد آن نکته رس که او
[M2]در سومنات دل بت پندار بشکند
[B][M1]گوشی نمی دهم به سخنهای ناپسند
[M2]کالای زشت قدر خریدار بشکند
[B][M1]نیزار استخوان، قلم پیل بند من
[M2]زین ریزه شاعران سبکسار بشکند
[B][M1]روشن بود به خرده شناسان که قدر کار
[M2]از شومی زبونی همکار بشکند
[B][M1]آن مایه از کجاست کسی را که همچو من
[M2]بازار گرم ابر گهربار بشکند؟
[B][M1]آن نکهت از کجاست نفسهای تیره را
[M2]تا اعتبار نافهٔ تاتار بشکند؟
[B][M1]آن حدّت از کجاست سخنهای سرد را
[M2]تا در رگ دلی اثر خار بشکند؟
[B][M1]آن فطرت از کجاست که سر جوش فکرتش
[M2]چون من رواج ساغر سرشار بشکند؟
[B][M1]آن قوّت از کجاست کسی را که از بنان
[M2]بازوی کلک اخطل و مهیار بشکند؟
[B][M1]باید به کف چو خامهٔ من موسوی عصا
[M2]تا سحر بوالمفاخر پندار بشکند
[B][M1]آن کیست غیر من که به یک عمر استخوان
[M2]در کار فکر وجودت اشعار بشکند؟
[B][M1]پنجاه سال کیست که یک نیستان قلم
[M2]مثقب صفت به گوهر افکار بشکند؟
[B][M1]آن همّت از کجاست کسی را که در طلب
[M2]خواب سحر به دیدهٔ بیدار بشکند؟
[B][M1]آن غیرت از کجاست کسی را که در جهان
[M2]چون من نگه به چشم خریدار بشکند؟
[B][M1]مرغوله ریز خامهٔ مشکین شکنج من
[M2]قدر و بهای زلف شب تار بشکند
[B][M1]برگ گلی ست هر ورقم کز غرور ناز
[M2]خار کرشمه در دل گلزار بشکند
[B][M1]لاقی نمی زنم که خجل گردم از کسی
[M2]گو خار رشک در رگ اغیار بشکند
[B][M1]باشد اگر شگفت کسی را به دعویم
[M2]شاید کزین بلاغت گفتار بشکند
[B][M1]نازک دلم، زیاده نیارم نفس کشید
[M2]ز اندک بهانه خاطر بیمار بشکند
[B][M1]در غرّهٔ حیاتم و از رنج چون هلال
[M2]نزدیک شد که دوش مرا بار بشکند
[B][M1]دم سردی زمانه، فسرده ست خاطرم
[M2]از یک نسیم، رونق گلزار بشکند
[B][M1]جای شگفت نیست که ساغر به سنگلاخ
[M2]از کف رها چو گشت به ناچار بشکند
[B][M1]ای دل به هوش باش که طرّار روزگار
[M2]غافل در خزاین اعمار بشکند
[B][M1]از دامنش به منزل آسودگی رسان
[M2]پایی که در کشاکش رفتار بشکند
[B][M1]دانسته ام که افعی حرص و امل بلاست
[M2]سنگ قناعتم سر این مار بشکند
[B][M1]تنگم ز دهر، تا به کی این زال زشت خو
[M2]بی موجبی مرا دل افگار بشکند؟
[B][M1]دلبر کجاست کاین دل صد ره شکسته را
[M2]از یک نگاه مست، دگر بار بشکند؟
[B][M1]لب در همین دعاست من دلشکسته را
[M2]هر دل که بشکند به کف یار بشکند
[B][M1]در تنگنای سینه کلید گشایشیست
[M2]هر دشنه ای که غمزه خونخوار بشکند
[B][M1]خاک کسی که زلف پریشان دهد به باد
[M2]مشک ختن به طبلهٔ عطّار بشکند
[B][M1]هر قطره ای که از رخ ساقی چکد به جام
[M2]نرخ گرانِ گوهرِ شهوار بشکند
[B][M1]دل را به خاک میکده بر، کاین کهن سبو
[M2]گر بشکند، به خانهٔ خمّار بشکند
[B][M1]کم نیستند از می غم دل شکستگان
[M2]از زور باده شیشهٔ بسیار بشکند
[B][M1]آباد باد کوی محبّت که این هوا
[M2]در سر خمار کافر و دیندار بشکند
[B][M1]مغزم ز رعشه پخت، مگر این خمار را
[M2]جام ولای ساقی ابرار بشکند
[B][M1]شیر خدا علی ولی کز نهیب او
[M2]رنگ رخ سپهرِ سیه کار بشکند
[B][M1]آن معجز آیتی که به شأن ولایتش
[M2]اقرار نغمه، بر لب انکار بشکند
[B][M1]قانون نواز عهد عدالت اساس او
[M2]از دشنه، زخمه بر رگ زنّار بشکند
[B][M1]قهرش عروق را به تن خاره بگسلد
[M2]عفوش سرود بر لب زنهار بشکند
[B][M1]گنجور کارخانهٔ یزدان که هر نفس
[M2]نطقش، درِ خزینهٔ اسرار بشکند
[B][M1]دست گدای مدح گرش در حریم ناز
[M2]طرف کلاه شاهد فرخار بشکند
[B][M1]طغیان شوق بین که به سر می روم چو سیل
[M2]جایی که پای خامهٔ رهوار بشکند
[B][M1]ای صفدری که در صف رویینه پیکران
[M2]گرزت قد تهمتن کهسار بشکند
[B][M1]ای سروری که بر سر مستانِ شیرگیر
[M2]تیغ تو جام نخوت سرشار بشکند
[B][M1]در ناف شرک، کاوش رمح تو نی کند
[M2]در چشم و هم کلک تو مسمار بشکند
[B][M1]هر صبح زاغ حرص چو پرّد ز آشیان
[M2]از مغز دشمنان تو ناهار بشکند
[B][M1]دریادلان به حیرت ذات تو غرقه اند
[M2]کشتی بسی به قُلزم زخّار بشکند
[B][M1]خواهد دل از تو گوشهٔ چشم ترحّمی
[M2]تا زلف آه بر لب اظهار بشکند
[B][M1]شاها منم کمینه غلامی که خدمتم
[M2]بازار چاکران وفادار بشکند
[B][M1]عهدی نبسته ام به ولایت ز جان و دل
[M2]کز سیر دور ثابت و سیار بشکند
[B][M1]خارش اگر کنی گل عزّت به سر زند
[M2]آن را که عشق، قیمت و مقدار بشکند
[B][M1]کلک حزین توست که در مدح گستری
[M2]ناخن به کان گوهر افکار بشکند
[B][M1]چون سر کند نی قلمم ناله های زار
[M2]قدر نوای مرغ گرفتار بشکند
[B][M1]مشاطگیِّ کلک مرا آورد سپاس
[M2]زلف سخن چو صفحهٔ رخسار بشکند
[B][M1]چون خامه افکنم صف معنی خورد به هم
[M2]لشگر چو شد، درفش نگونسار بشکند
[B][M1]این عقد گوهری که به نام تو بسته ام
[M2]بازار هر قصیده در اقطار بشکند
[A]
[B][M1]چون شست غمزهٔ تو گشاد کمان دهد
[M2]صیدافکنی خدنگ قضا را نشان دهد
[B][M1]شهد از حدیث تلخ تو شیرین دهان برد
[M2]لب گر دهد خدا، لب شکرفشان دهد
[B][M1]لطفت میان معجز و سحر امتزاج داد
[M2]لعلت میان آتش وآب اقتران دهد
[B][M1]هر فتنه ای که زیر سر روزگار نیست
[M2]زلف تو سر به جان من ناتوان دهد
[B][M1]دیدم به باغ لب به لب غنچه داشتی
[M2]ترسم نهفته بوسه تو را بر دهان دهد
[B][M1]خضر خطی فرست خدایا به رهبری
[M2]کین جان تشنه را خبری زان دهان دهد
[B][M1]از طالع دژم طمع خام ابلهیست
[M2]وصل تودولتی ست که بخت جوان دهد
[B][M1]خونش به کیش تیغ تغافل شود حلال
[M2]هرکس که دل به دلبر نامهربان دهد
[B][M1]در عشق گشته شور غزلخوانیم بلند
[M2]کلکم صفیر بلبل عرش آشیان دهد
[B][M1]جانم به جوی تیغ توآب روان دهد
[M2]جسمم همای تیر تو را استخوان دهد
[B][M1]خونین دل مرا به کجا بردهای؟ بیار
[M2]تا مایه ای به دیدهٔ گوهرفشان دهد
[B][M1]میرم به پای ساقی چشمت که دورها
[M2]ته جرعه ای اگر دهدم سر گران دهد
[B][M1]خواهم کشید خضر صفت آب زندگی
[M2]از جویبار تیغت اگر عمر، امان دهد
[B][M1]چون چاک جَیب صبح شکافی زنو مرا
[M2]هر دم به سینه، خنجر مژگان از آن دهد
[B][M1]تا داغ دل فروز تو از چاک سینه ام
[M2]چون مهر پرتو از افق خاوران دهد
[B][M1]هر دل که تافت از دو جهان روی بندگی
[M2]عشقش به دست غمزهٔ گیتی ستان دهد
[B][M1]آموختم به مرغ چمن گرم ناله ای
[M2]تا آتشی به خارو خس آشیان دهد
[B][M1]ز آسودگی به تنگم،کو عشق باد دست
[M2]تا کشور دلم به ستم گستران دهد؟
[B][M1]پایم به راه هرزه دویها زیار ماند
[M2]کو جذبهای که مقصد ما را نشان دهد؟
[B][M1]درمانده ایم شوق گریبان کشی کجاست؟
[M2]تا دست من به دامن پیر مغان دهد
[B][M1]شوریده است خاطرم از فکر کفر و دین
[M2]مستی مگر خلاصیم از این و آن دهد
[B][M1]ساقی روا مدار که سامان نوبهار
[M2]تاراج حادثات به باد خزان دهد
[B][M1]انصاف نیست غارت ایام رایگان
[M2]نقد چمن به صیرفی مهرگان دهد
[B][M1]گلشن فسرده است بکش دامنی به ناز
[M2]تا جلوهٔتو زببگل وگلستان دهد
[B][M1]بخشد لبت به غنچه شراب تبسمی
[M2]رنگت به جام لاله می ارغوان دهد
[B][M1]بخرام در چمن که نهال تو سرو را
[M2]از شیوهٔ خرام به آب روان دهد
[B][M1]از می بیار یک نفس آبی به روی کار
[M2]شاید که شست وشوی ازین خاکدان دهد
[B][M1]آن می که در دماغ گشاید چو بال و پر
[M2]پرواز اوج کنگره لامکان دهد
[B][M1]دارم طمع ز فیض تو یا رب درین صبوح
[M2]ذوقی که جام ساقی کوثر به جان دهد
[B][M1]کان کَرم، امام امم، واهب نعم
[M2]کز فیض دم، به عیسی مریم روان دهد
[B][M1]افروختم به منقبتش شمع خامه را
[M2]تا روشنی به انجمن قدسیان دهد
[B][M1]از ریشه کنده معدلتش خار ظلم را
[M2]گنجشک را به چنگل باز، آشیان دهد
[B][M1]ای صفدری که بر صف خصمت ره گریز
[M2]گیرد اجل کفت، چو به اشقر عنان دهد
[B][M1]روزی رسان یمین تو خصم یسار را
[M2]باریک آبی، از دم تیغ یمان دهد
[B][M1]فیض غمت عطیه فرستد به جان و دل
[M2]ابر کَفت وظیفه به دریا و کان دهد
[B][M1]تا از کف تو ساغر ایمان گرفته ام
[M2]دستم سبو به دوشِ نُهم آسمان دهد
[B][M1]بر پیکر خبیث حسودان جاه تو
[M2]هر مویه سرکشید، خواص سنان دهد
[B][M1]چون طوطیان مست، زند غوطه در شکر
[M2]مدح تو کام خامهٔ شیرین زبان دهد
[B][M1]شاها روا مدار که گردون کج مدار
[M2]از درد دوست، کام دل دشمنان دهد
[B][M1]بیرون بزم، سوخته پروانهٔ تو را
[M2]تا کی چو شمع، داغ دل آتش به جان دهد؟
[B][M1]در وادی فراق، ز شبهای قیرگون
[M2]بختم نوید خسروی قیروان دهد
[B][M1]کینم بخواه از شب هجران که تا به کی
[M2]گیرد زدیده خواب و به بخت ارمغان دهد؟
[B][M1]مپسند عاقبت که شکرخواره طوطیت
[M2]درتیره خاک هند جگرخواره جان دهد
[B][M1]وقت است وقت، کاین دل کشتی شکسته را
[M2]خاک درت ز موج حوادث امان دهد
[B][M1]گرید دلم، چوتلخی هجر آیدش به یاد
[M2]خندد لبم، چو بوسه بر آن آستان دهد
[B][M1]منّت کش عطیهٔ کام جهان نیم
[M2]نستانمش ز بخت اگر رایگان دهد
[B][M1]هر دل که ذوق چاشنی درد عشق یافت
[M2]کی کام خویشتن به مراد جنان دهد؟
[B][M1]دنیا اگر عزیز متاعی بُدی چرا
[M2]قسّام معدلت به فرومایگان دهد؟
[B][M1]لوح از حدیث غیرتو شستم، نیم ظهیر
[M2]تا خامه ام طراز قزل ارسلان دهد
[B][M1]سلمان نیم که خامهٔ معنی نگار من
[M2]آرایش جریدهٔ نوبانیان دهد
[B][M1]مستان عشق را به سواد سخن حزین
[M2]کِلکِ سبک، عنانِ تو رطل گران دهد
[B][M1]در خامهٔ کسی نبود جز تو چاشنی
[M2]شکر ندیده ایم نی خیزران دهد
[B][M1]آب حیات در ظلماتِ دواتِ توست
[M2]این چشمه سار زندگی جاودان دهد
[B][M1]تحریک شوق دست فروماندهٔ تو را
[M2]تا چند بار خامه به دوش بنان دهد؟
[A]
[B][M1]با همه دعوی اسلام چو اصحاب سعیر
[M2]روزگاری ست که در دوزخ هندیم اسیر
[B][M1]از ضعیفی شدهام چون رگ اندیشه نزار
[M2]در جوانی شده ام پیرتر از عالم پیر
[B][M1]از قضا سخرهٔ هندم، نه ز حرص و نه ز آز
[M2]کس نیارد به جهان پنجه زدن با تقدیر
[B][M1]لله الحمدکه از دولت پایندهٔ فقر
[M2]نیست چشم طمعم بر نعم شاه و وزیر
[B][M1]صبح، شبنم صفتم جرعهٔ آبی ست نهار
[M2]شام برکف چو هلالم لب نانی ست فطیر
[B][M1]باشد از چشم دل افتادهٔ من، دُرّ خوشاب
[M2]چون صدف هست گدای کف من ابر مطیر
[B][M1]فطرتم مشعله افروز عقول است و کنون
[M2]شده گم، راه نجات من ازین خاکِ چو قیر
[B][M1]می دانش نکنم در قدح از بیم فلک
[M2]این تنک ظرف مبادا شنود بوی عصیر
[B][M1]بی صریر قلم پرده گشایی که مراست
[M2]عندلیبان گلستان نسرایند صفیر
[B][M1]می خزد در شکن نامهٔ من محشر شور
[M2]می دمد از گلوی خامهٔ من نعرهٔ شیر
[B][M1]با کمیتِ قلم من فکند نعل کمیت
[M2]با ضمیرم نکند جرأت اندیشه جریر
[B][M1]آب حیوان شده از خجلت نظمم پنهان
[M2]شرمسار از سعت دامن دریاست غدیر
[B][M1]لطف وجودت به هم آمیخته چون شعله و نور
[M2]لفظ و معنی به هم آمیخته چون شکر و شیر
[B][M1]در مصاف سخنم لال شود، تیغ زبان
[M2]از صریر قلمم آب شود زهرهٔ شیر
[B][M1]گر چه عالم شده در نقطههٔ کلکم مضمر
[M2]لیک چون مَردُمکم در نظر دهر، حقیر
[B][M1]عقل روشن چه کند، شب پرهٔ جهل بلاست؟
[M2]طعن ظلمت زند این کور به خورشید منیر
[B][M1]سفله طبعانِ جهان جمع به یک ماحضرند
[M2]به سفه گُرسنه، از لقمهٔ دانش همه سیر
[B][M1]هر یک از موعظه افراخته رایات جدل
[M2]هریک از طعنِ زبان، آخته بر من شمشیر
[B][M1]در شکست دل من کرده به هم عهد و قرار
[M2]طالع پیر و جوان، دیدهٔ اعمیّ و قریر
[B][M1]یکی از جهل زند طعنه،که دانش غلط است
[M2]نسزد این همه در فکر معیشت تقصیر
[B][M1]یکی از عقل زند لاف که بایست گرفت
[M2]دامن عاطفت شاه عطابخش و وزیر
[B][M1]آن یکی می دهدم پند که در هند مجوی
[M2]کام بی تربیت قدرشناسان امیر
[B][M1]یک اپن رخ کندم ماتکه بایستی داد
[M2]مهرهٔ طرح به این فیل شناسان کبیر
[B][M1]وان دگر ساز کند نغمه که بایستی ساخت
[M2]پردهٔ مصلحت وقت، ملایم چو حریر
[B][M1]سفله ای طعن غرورم زند و نخوت طبع
[M2]خربطی نسبت فخرم دهد و جاه خطیر
[B][M1]سخن بی سر و بن را نتوان شرح نوشت
[M2]سر اندیشه فرو برده به خود کلک دبیر
[B][M1]قصه کوتاه که هر یک به نوایی دادند
[M2]ناقهٔ هوش مرا در حدی از صوت حمیر
[B][M1]می خلد خار به چشمم ز جمال که و مه
[M2]می خزد مار به گوشم ز فسون بم و زیر
[B][M1]بس که از صورت بی معنی خلقم به شگفت
[M2]تکیه بر بالش حیرت زدهام چون تصویر
[B][M1]از تغافل نهدم پیر خرد، پنبه به گوش
[M2]خفتگان شب جهلند به گلبانگ نفیر
[B][M1]همسر خویش حریفان همه را کرده خیال
[M2]سفله، پنداشته با خود همه را شبه و نظیر
[B][M1]شده از دست رَدَم گونهٔ افلاک کبود
[M2]جامه نیلی نکنم در غم دنیای حقیر
[B][M1]راحت و رنج حیات گذران است چو موج
[M2]نشود شادی و غم پای نفس را زنجیر
[B][M1]جسم و جان را به بیان رشته الفت سُست است
[M2]نتوان طول امل داشت به این عمر قصیر
[B][M1]خاک خُسبی نکند فطرت عالی گهرم
[M2]آتش از میل طبیعی رود آسان به اثیر
[B][M1]من کجا و سر این قوم فرومایه کجا؟
[M2]چه محل آینه را بر سر زانوی ضریر؟
[B][M1]حرف حق در دلشان نشتر الماس بود
[M2]جوق باطل صفتانی که مشارند و مشیر
[B][M1]به کرم اشعب و در جوهر مردی، جعده
[M2]به حسب باقل وقت و به نسب ابن کثیر
[B][M1]ذکر این فرقه دون، کلک و ورق را ستم است
[M2]وصف ایشان نتوان گفت و نشاید تحریر
[B][M1]کینه در خاطر پاکت ز خسان نیست حزین
[M2]صفحه ی آب محال است شود نقش پذیر
[B][M1]شرط تعریضگر اخلاق پسندیده بود
[M2]کاش یاران ننمایند به حالت تقصیر
[B][M1]چون تو را سلطنت ملک قناعت دادند
[M2]طبل رسواییت ای کاش شود عالمگیر
[B][M1]سایه گستر شودت بال همای دولت
[M2]دام خاموشیت ار کرد نفس را نخجیر
[B][M1]لقمهٔ شعر منه بر کف هر سفله شعار
[M2]قلیه بی جاست خری را که بود مست شعیر
[B][M1]پای اندیشه درین وادی پر خار بخست
[M2]کاشکی خامه عنان تابد ازین راه خطیر
[B][M1]ره به جایی نبرم بس که خمارآلودم
[M2]من چنین بی خبر و چون دم تیغ است مسیر
[B][M1]نشکند بادهٔ گلرنگ خماری که مراست
[M2]ساقیا جرعه ده از میکده خمّ غدیر
[B][M1]دلم از ساقی کوثر شده سرمست شراب
[M2]دایه زان پیش که شوید لب و کامم از شیر
[B][M1]این می مهر و ولای شه دین است که ساخت
[M2]خنده زن بر گل خُلدم خس و خاشاک ضمیر
[B][M1]من نصیری صفت و او به کرم بنده نواز
[M2]چه غمستم،که مرا در دو جهان است نصیر
[B][M1]از غروری که سرم داغ غلامی دارد
[M2]پای از ناز نهم بر سر خورشید منیر
[B][M1]پیش چشمم که به اقبال نوالش سیر است
[M2]هست گردی به کف باد، سلیمان و سریر
[B][M1]سرورا، بنده نوازا، به تو شاد است دلم
[M2]نگذاری که شوم در غم ایام اسیر
[B][M1]منم آن پیر غلامی که به قدّ چو کمان
[M2]بوده ام چشم و دل مُنکر شأنت را تیر
[B][M1]قلمم گرد برآورده ز بنیاد خلاف
[M2]کرده بر صفحهٔ من، روی مخالف چون قیر
[B][M1]دلم از بتکدهٔ هند نفور است نفور
[M2]تنگی سینه به لب آرَدَم از ناله نفیر
[B][M1]چکد از آب و هوایش همه سمّ ارقم
[M2]دمد از پرده ی خاکش، همه دام تزویر
[B][M1]از کرمهای تو امّید رهایی دارم
[M2]ورنه سخت است به من، خصمی ایام شریر
[B][M1]می رود دست و دل همّت از افلاس ز کار
[M2]نپسندی که به طوفان دهدم موج حصیر
[B][M1]مشکل افتاده به ما جمع پریشان دل، کار
[M2]سهل الله علینا ببشیر و نذیر
[A]
[B][M1]مشکینه طرّه ای به شب عنبرین لباس
[M2]آمد به خواب من پی آشفتن حواس
[B][M1]نی شب، سواد چشم غزالان خوش نگه
[M2]نی خواب، سرمهٔ نظر پاک حق شناس
[B][M1]نی طرّه، مشکسای دماغ نسیم خلد
[M2]پیچیده زو به مغز خسان جهان عطاس
[B][M1]در پرده داشت از شب مشکین پرند زلف
[M2]شمعی که طور کرده ازو نور اقتباس
[B][M1]کام از تبسّم شکرستان شکرشکن
[M2]داغم از آن لب نمکستان، کشیده کاس
[B][M1]کردم نثار رهگذرش جان به نفس خود
[M2]بر مقدمش ز شوق زدم بوسه بی هراس
[B][M1]دیدم که نیست با نگهش شهد آشتی
[M2]کام امید، جرعه کش آمد ز جام یاس
[B][M1]گفتم چه کرده ام که تغافل بهانه خوست؟
[M2]گفتا مگر خجل نه ای از طبع ناسپاس؟
[B][M1]بر لب شکسته ای نفس از مدح گستری
[M2]خامش نشستهای ز ثنای امام ناس
[B][M1]آشفته سر به زلف سخن شانه کش شدم
[M2]آوبختم کمیت قلم را به بر قطاس
[B][M1]آمد ز جوش شوق به جنبش درای دل
[M2]انداختم خروش، درین واژگونه طاس
[B][M1]کای ذات بی مثال تو مصدوقهٔ سپاس
[M2]یا مبدا المحاور، یا منتهی الحداس
[B][M1]بحر کرم علیّ ولی کز سخای او
[M2]دریا و کان، همیشه کند گوهر اقتباس
[B][M1]بر خاک عاکفان بلند آستان او
[M2]افلاک را به ناصیه سایی ست التماس
[B][M1]با اعتلای قدر عظیمش، سپهر پست
[M2]با نوبهار خلق کریمش صبا ایاس
[B][M1]از حکمت رحیق ختامش، عقول مست
[M2]با فطرت دقیق ذکایش بلند اساس
[B][M1]بر درگهش ملایک علّام را عروج
[M2]بر سدّه اش محدّب اجرام را مماس
[B][M1]از رفعتش مجامع امکان منیع قدر
[M2]وز طاعتش صوامع گیهان بلند اساس
[B][M1]بر منهجش اکارم سلاک را سلوک
[M2]بر مقدمش مشاهد ایثار را سپاس
[B][M1]کل چیند از ریاض شمش دست کامجو
[M2]زر گردد از ثنای کفش طبع چون نحاس
[B][M1]جاییکه صولتش به ضعیفان مدد کند
[M2]با شیر شرزه پنجه زند مور بی هراس
[B][M1]گر تکیه می نمود به قطب یقین او
[M2]سرگشتگی ز سعی نگشتی نصیب آس
[B][M1]ابر کفش چو نامیه را مایه ور کند
[M2]در مزرع جهان نکشد خوشه جور داس
[B][M1]باشد چو روزگار، به ام الکتاب امن
[M2]مجموعهٔ ثناش زآسیب اندراس
[B][M1]ناجنس بی ادب ره او می رود سزد
[M2]مستکره ار به شرع ادیبان شود جناس
[B][M1]آمد ز جوش فیض، مگر خاک درگهش
[M2]در چشم خضر، چشمهٔ حیوان به التباس
[B][M1]دارد ازین خجالت مرداب کن هنوز
[M2]آب حیات در عرق شرم انغماس
[B][M1]معمورهٔ مناقب مجد و علای اوست
[M2]کاخی که ره نیابدش، از دهر، انطماس
[B][M1]شاها ز فیض مدح سراییت، کلک من
[M2]نی می کند به ناخن افکار بونواس
[B][M1]لنگد، چو همعنان نی خامهام شود
[M2]در اولین قدم، فرس طبع بوفراس
[B][M1]آتش به جان حب توام، زببد ار کند
[M2]از شمع خامه ام شجر طور اقتباس
[B][M1]در هر زمین نهاده، قوی پنجه کلک من
[M2]در مدحت استوارتر از آسمان، اساس
[B][M1]حاسد کشد به سلک گهرهای من خزف
[M2]ابله زند به برد یمن پینه پلاس
[B][M1]با وحی منزلم چه بود ژاژ مدعی؟
[M2]ابلیس در برابر نص آورد قیاس
[B][M1]رمح قلم به پنجهٔ من خصم جان اوست
[M2]بادا رفیع، رایت این معدلت اساس
[B][M1]زاهد دگر به خاک، تیمم چرا کند؟
[M2]در جوی مصرعم چو توان کرد ارتماس
[B][M1]عرض کمال، عیب بزرگی بود حزین
[M2]از بخردان نادره سنج هنرشناس
[B][M1]دستی ز دل برآر که صبح اثر دمید
[M2]کوتاه کن فسانه، ادب را بدار پاس
[B][M1]در بر لباس رومی روز است تا سپید
[M2]پوشند تا به زنگی شب نیلگون لباس
[B][M1]دارم امید آنکه به گیتی کند قضا
[M2]صبح امید دشمن جاهت بَدَل به یأس
[A]
[B][M1]مژده یاران که ازین منزل ویران رفتم
[M2]رستم از جسم گران، از پی جانان رفتم
[B][M1]ای هزاران هوادار نفیری بزنید
[M2]جستم از قید قفس، سوی گلستان رفتم
[B][M1]شبنم آسا چه غم از دامن آلوده مرا
[M2]که به سرچشمه خورشید درخشان رفتم
[B][M1]گرچه دانم که ره عشق ندارد پایان
[M2]به هوای سر آن زلف پریشان رفتم
[B][M1]همّتم هست رسا، دستم اگر کوتاه است
[M2]ناتوان مورم و تا ملک سلیمان رفتم
[B][M1]چرخ سرگشته ندیده ست چو من گرم روی
[M2]آتش آلوده تر از آه اسیران رفتم
[B][M1]تا نماند اثر از هستی موهوم به جا
[M2]خانه پردازتر از سیل بهاران رفتم
[B][M1]خود به سرمنزل مقصود نمی بردم راه
[M2]گشت چون خضر رهم همّت مردان رفتم
[B][M1]رفت از جا دلم از جذبه رسواییها
[M2]راز عاشق شده، از پرده پنهان رفتم
[B][M1]باد دامان دلم، بال سمندر می سوخت
[M2]آه حسرت شدم از سینهٔ سوزان رفتم
[B][M1]تنگی سینه بر آن داشت دلم را کز درد
[M2]اشک خونین شدم از دیده گریان رفتم
[B][M1]وحشتم داشت هوس، مشق سبک جولانی
[M2]هوش عاشق شدم از جلوهٔ جانان رفتم
[B][M1]خواستم بار دلی، مشت غبارم نشود
[M2]پند زاهد شدم، از خاطر مستان رفتم
[B][M1]خواستم خار بنی، تشنه جگر نگذارم
[M2]همه تن آبله از دشت مغیلان رفتم
[B][M1]قطره خون دلم، محشر صد طوفان بود
[M2]اشک حسرت شدم از چشم یتیمان رفتم
[B][M1]در بر دایهٔ بی مهر جهان راحت نیست
[M2]طفل اشکی شدم از دامن مژگان رفتم
[B][M1]چشم وحشی نگهش دشمن آسایش بود
[M2]خواب عاشق شدم از دیده حیران رفتم
[B][M1]اشک من شبنم رخساره گل بود ز زیب
[M2]از چمن رفت صفا تا ز گلستان رفتم
[B][M1]خار در زیر قدم بود ندانم یا گل؟
[M2]من که چون باد ازین مرحله رقصان رفتم
[B][M1]جگرکیست تواند سر راهم گیرد؟
[M2]من که بی باکتر از غمزه خوبان رفتم
[B][M1]خشکی زهد کجا خار رهم خواهد شد؟
[M2]من که مستانه تر از ابر بهاران رفتم
[B][M1]کی ز هم صحبتیم خاطر کس بگشاید؟
[M2]من که دلگیرتر از غنچهٔ پیکان رفتم
[B][M1]شادی صبح وطن باد، به گل ارزانی
[M2]که من آشفته تر از شام غریبان رفتم
[B][M1]خار این راه کجا دام تعلق شودم؟
[M2]من که از بستر گل بر زده دامان رفتم
[B][M1]خبری از سر و سامان دل جمعم نیست
[M2]منکه شوریده تر از طره خوبان رفتم
[B][M1]صحبتم گرم نگردید به ابنای زمان
[M2]شب آدینه ام، از هفتهٔ مستان رفتم
[B][M1]منتی، پیر خرابات ندارد بر من
[M2]از در میکده سرمست و غزل خوان رفتم
[A]
[B][M1]آن طایر قدسم که چکد خون ز صفیرم
[M2]با درد و غم عشق سرشتند خمیرم
[B][M1]مرغان اولی الاجنحه گردند خروشان
[M2]چون بال گشاید ز سر سدره صفیرم
[B][M1]خم گشته قدم، حلقه زنجیر جنون است
[M2]از دولت عشق است جوان، کلک دبیرم
[B][M1]کوه از اثر نالهٔ من می رود از جای
[M2]بشنو که هم آواز زبور است زفیرم
[B][M1]غم نیست اگر پیر شدم، عشق جوان است
[M2]رقصد فلک پیر، به گلبانگ صریرم
[B][M1]چون شاخ گوزن است قد خم شده امّا
[M2]از بیشهٔ اندیشه، دمد نعرهٔ شیرم
[B][M1]از راهبرانم که به توفیق رفیقم
[M2]از بی خبرانم که به تحقیق خبیرم
[B][M1]در مصطبهٔ صدق و صفا صاف شرابم
[M2]از زاویهٔ فقر و فنا، موج حصیرم
[B][M1]آنجا که پیام است صبا، نکهت شوقم
[M2]جایی که مشام است وفا، بوی عبیرم
[B][M1]در مرتع کاهل سفران برق شهابم
[M2]بر مزرع آتش جگران ابر مطیرم
[B][M1]بر لوح جهان چهره گشا نیست شبیهم
[M2]در آینه هم، روی نما نیست نظیرم
[B][M1]رام است غزالان معانی قلمم را
[M2]در عرصه، شکاری نرمد از سر تیرم
[B][M1]خون در دل صیاد کند لاغری صید
[M2]غم نیست اگر در نظر دهر حقیرم
[B][M1]مستی مرا نیست به دنباله خماری
[M2]پیمانه کش میکدهٔ خمّ غدیرم
[B][M1]شد شهرت جم، غاشیه بر دوش خمولم
[M2]صد شکر که در بندگی شاه، شهیرم
[B][M1]دیرینه غلام شهم، این سروریم بس
[M2]لالای امیرم که به آفاق امیرم
[B][M1]می گویم و دانم که ره و رسم ادب نیست
[M2]نامی که بود صیقل زنگار ضمیرم
[B][M1]برهان ازل، فیض ابد، مظهر اوّل
[M2]ایمان من و دین من و هادی و پیرم
[B][M1]سلطان قدر، حیدر صفدر که ز مدحش
[M2]بگرفته بلندی، سخن عرش سریرم
[B][M1]یک ذرّه غبار رهِ اویم، چه شگفت است
[M2]گر نیست یکی در شرف از مهر منیرم؟
[B][M1]کلکم به مدیحش شده آن روز که جاری
[M2]از غاشیه داران نگین است جریرم
[B][M1]گر سرو روان است مرا کلک ثنا سنج
[M2]از خجلت کوتاهی خود شاخ زریرم
[B][M1]کو فکر و زبانی که سپارد ره مدحش
[M2]دل می تپدم چون دم تیغ است مسیرم
[B][M1]فیاض کفا، ساغر آبی که خمارم
[M2]فریاد رسا، گوشهٔ چشمی که فقیرم
[B][M1]باکی ز قصور عملم نیست که دارد
[M2]فردوس تولای تو فارغ ز سعیرم
[B][M1]کونین به مدح تو مرا زبر نگین است
[M2]شور دو جهان است خروش بم و زیرم
[B][M1]چون باده حرام است مرا یاد جوانی
[M2]امروز که در میکدهٔ عشق تو پیرم
[B][M1]از روز الستم به تولّای تو خالص
[M2]چون صبح نبوده ست ز صدق، آب به شیرم
[B][M1]مفتاح نجاتم به کف از خامه انشاست
[M2]توفیق ستایشگریت هست بشیرم
[B][M1]با آنکه ندارم به شر و شور جهان کار
[M2]در کشمکش از خصمی ایام شریرم
[B][M1]از ظلمت ایام، درین تیره شبستان
[M2]آن آینه بودم که گرفتند به قیرم
[B][M1]لطفت نکند گر مدد بخت ضعیفان
[M2]دانم که به منزل نرسد راه خطیرم
[B][M1]دیرینه غلام تو حزینم، ز جهان سیر
[M2]مپسند به چنگ غم ایام اسیرم
[A]
[B][M1]می رسدم از سخن رایت جم داشتن
[M2]مشرق و مغرب زمین، زیر قلم داشتن
[B][M1]لایق شان من است، مژده به انصاف ده
[M2]نوبت شاهی زدن، خامه علم داشتن
[B][M1]لفظ و معانی بود، زیر رکابم روان
[M2]این بود اندر جهان، خیل و حشم داشتن
[B][M1]پیشهٔ فکر من است، غوطه به دریا زدن
[M2]شیوهٔ کلک من است، معجزِِ دَم داشتن
[B][M1]از نفس عنبرین، وز خط سنبل رقم
[M2]دامن هر صفحه را، باغ ارم داشتن
[B][M1]دست خوش مو سوی، حربهٔ دریا شکاف
[M2]سرخط خصم قوی، رو به عدم داشتن
[B][M1]از هنر مانوی، غازه به ارژنگ دِه
[M2]بر اثر عیسوی، معجز دم داشتن
[B][M1]لیلی معنیِّ بکر، لفظ سیه خانه اش
[M2]خامهٔ مجنون صفت، طوف خِیم داشتن
[B][M1]کلک مرا می رسد، در ره رامشگری
[M2]نغمه به قانون زدن، ساز نِغم داشتن
[B][M1]باج به کلکم دهد، خطهٔ دانشوری
[M2]تاج به فرقم نهد، فوج حکم داشتن
[B][M1]رسم بیان من است، دل به نمک پروری
[M2]کار زبان من است تیغ دو دم داشتن
[B][M1]از سخن آراستن، مجلس دانشوری
[M2]جام مصفّا زدن، مجلس جم داشتن
[B][M1]بر فلک سروری، می رسد، انصاف ده
[M2]یک تنه خورشید من، چتر و علم داشتن
[B][M1]شد سخنم کیمیا، چاره نباشد مرا
[M2]از دل گرم و نفس، آتش و دم داشتن
[B][M1]جاهل و دانا برد، از سخنم لذتی
[M2]نُزل فقیر و غنی، خوان نِعم داشتن
[B][M1]عزت مردانه را ، عادت خود کرده است
[M2]نغمهٔ شادی زدن، پردهٔ غم داشتن
[B][M1]جرعهٔ خون جگر، خوردن و در ساختن
[M2]چهرهٔ کاهی ز غم، رشک بَقَم داشتن
[B][M1]همتم افسانه کرد، قاعدهٔ حاتمی
[M2]کیسه و دست تهی، بذل و کرم داشتن
[B][M1]مردمک دیده ام، خشک نماند ز دل
[M2]عادت دهقان بود، دانه به نم داشتن
[B][M1]ساحل آرام را، ناصیه سایت ...
[M2]ذوق دل انگیختن، موجهٔ یم داشتن
[B][M1]رهبر منزل شود، وحشت ازین خاکدان
[M2]راست به جنّت برد، جادهٔ رَم داشتن
[B][M1]کام وگلوی تو تر، شیر توکّل نکرد
[M2]کار تو از کودکی، خوردن و غم داشتن
[B][M1]حرص و طمع را شود بنده، که کنّاسی است
[M2]خالی و پر ساختن، فکر شکم داشتن
[B][M1]هیچ ندانسته ای، فایدهٔ فربهی
[M2]داده ای از ابلهی تن به ورم داشتن
[B][M1]یافته ای از خری، لذت تن پروری
[M2]فرض وجود تو شد، پاس عدم داشتن
[B][M1]چند دواند تو را مغز طمع پرورت؟
[M2]زحمت موران دهد، قوت سم داشتن!؟
[B][M1]نفس چه می پروری؟ فکر دل زار کن
[M2]راست نیاید به هم، گرگ و غنم داشتن
[B][M1]شهد و سم آمیختی، صاف ورع ریختی
[M2]بیهده معجون مکن، مدحت و ذم داشتن
[B][M1]گوش سخن ناشنو، صرفهٔ کارت نبود
[M2]چیست بگو حاصلت، جذر اَصَم داشتن؟
[B][M1]مزرع دنیا و دین، سوختی از ابلهی
[M2]تخم ستم کاشتن، ذوق نعم داشتن؟
[B][M1]سکهٔ قارون زند، چین به رخ انداختن
[M2]روح به سوهان دهد، چهره دژم داشتن
[B][M1]مالک دینار شو، حسرت درهم شکن
[M2]لکه پیسی بود، داغ درم داشتن
[B][M1]با مژهٔ اشکبار،کف به سخاوت برآر
[M2]ابر و گهر ریختن، دست و کرم داشتن
[B][M1]فخر تو از خاندان، لاف تو از استخوان
[M2]هیچکس آدم نشد، از اب و عم داشتن
[B][M1]کاسهٔ دریوزه گر، چشم لئیمان بود
[M2]گریه ز هرخاروخس، سودوسلم داشتن
[B][M1]مائدهٔ قسمت است، شهد و شرنگ جهان
[M2]کفر طریق رضا، لا و نعم داشتن
[B][M1]در نظر من بود، دولت دنیا و دین
[M2]رایت توفیق را، پیش قدم داشتن
[B][M1]آرزوی خاطر است، طوف حریم نجف
[M2]بوسه به خاکش زدن، کار اهم داشتن
[B][M1]از شرف دولت است، سجدهٔ آن آستان
[M2]فخر عرب یافتن، عز عجم داشتن
[B][M1]بر در خدّام او، رفتن و بستن کمر
[M2]وز قدم بندگی، رشک به هم داشتن
[B][M1]از اثر سطوتِ، خار بیابان او
[M2]دل به تن ناتوان، شیر اجم داشتن
[B][M1]حلقهٔ درگاه حق، در نظر عارفان
[M2]بر در تعظیم اوست، قامت خم داشتن
[B][M1]نقش پی زایرش، زیب جبین شرف
[M2]خاک ره عابرش، فخر قسم داشتن
[B][M1]فایدهٔ خدمتش، منزلتِ جاودان
[M2]لازمهٔ فرقتش، رنج و الم داشتن
[B][M1]ای شه مردان تویی، حامی و فریادرس
[M2]پیش تو می نالم از قسمت کم داشتن
[B][M1]دوری درگاه توست، از کمی قسمتم
[M2]سوخته جان و دلم، داغ ستم داشتن
[B][M1]خسته مرا هجرت ازکعبه آن آستان
[M2]کشته مرا حسرت از فوت نعم داشتن
[B][M1]بسته ره بازگشت چرخ به کویت مرا
[M2]باید ازین رهگذر، حسرت و غم داشتن
[B][M1]دهر به کامم نشد، چاره و تدبیر چیست؟
[M2]کار نسازد تمام، سعی اتم داشتن
[B][M1]ساقی کوثر تویی، تشنه لب فیض، من
[M2]غیر تو نتوان زکس، چشم کرم داشتن
[B][M1]بستن دل جز به تو، هست به چشم خرد
[M2]کعبه فرامش شدن، رو به صنم داشتن
[B][M1]کفر طریقت بود، در نظر راست بین
[M2]جای صمد در نگین، نقش صنم داشتن
[B][M1]حجت کوری بود، نزد شناسندگان
[M2]لعل و خزف ریزه را، همسر هم داشتن
[B][M1]گوش نشاید شنود، غیر ثنای تو را
[M2]گر چه نشاید چو گل، عیب صمم داشتن
[B][M1]از تو بلندی گرفت، مرتبهٔ سروری
[M2]بندگیت را سزد، فخر امم داشتن
[B][M1]دامن دل می کشد، شوق ثنا خوانیت
[M2]بایدم این غازه را، زیب رقم داشتن
[B][M1]بویی از اخلاص من، در همه جا می دهد
[M2]کلک ثناسنج را، غالیه دم داشتن
[B][M1]از خطر مدعی، داشته در ایمنی
[M2]دشت خیال مرا، صید حرم داشتن
[B][M1]از دم صدق و صفا، سینهٔ پاک مرا
[M2]می رسد اندر جهان، صبح دو دم داشتن
[B][M1]خامه چه سان افکند ، دست ثناگر که هست
[M2]فرض به ما و قلم، حرمت هم داشتن؟
[B][M1]بندهٔ دیرینه ام، تشنهٔ احسان تو
[M2]از تو قبول دعا، از مژه نم داشتن
[B][M1]پیر غلام توام، شأن خداوندی است
[M2]گوشهٔ چشم کرم، سوی خدم داشتن
[B][M1]خیز و برآور حزین، رخت ازین خاکدان
[M2]چند درین فتنه گه، قلب و قدم داشتن؟
[B][M1]هیچ نیاید چرا، عادت ازین بی بقا؟
[M2]خوار شدن از خسان، ملک قدم داشتن
[B][M1]موجهٔ دریا زند، تلخی کامت حزین
[M2]از قدحت دور باد شربت سم داشتن
[B][M1]ای نفس سوخته، صبح شبابت چه شد
[M2]تا به کجا می توان، پاس حرم داشتن؟
[B][M1]تنگی میدان شود، قیدکمیت قلم
[M2]کرد سخن مختصر، قافیه کم داشتن
[A]
[B][M1]دل فلک معنوی است، عقل رصددان او
[M2]داغ محبت بود اختر تابان او
[B][M1]ابجد عشق و ولاست حکمت اشراقیان
[M2]والی یونان بود طفل دبستان او
[B][M1]ناقهٔ لیلی تن است نالهٔ زارش جرس
[M2]نایب مجنون دل است، سینه بیابان او
[B][M1]منت و احسان دل بر سر و چشمم خوش است
[M2]دیده توانگروش است ازگهرِ کانِ او
[B][M1]ملک سلیمان دل، سخرهٔ اندیشه نیست
[M2]می نرسد دیو را، خاتم فرمان او
[B][M1]عشق عیارم گرفت پلهٔ قدرم گران
[M2]خازن خسرو مرا، سخته به میزان او
[B][M1]برق بلا بارش است، ابر بهاران عشق
[M2]دانهٔ ما سوخته ست از نم احسان او
[B][M1]باختن دین و دل فایدهٔ عاشق است
[M2]سود دو عالم برد، صاحب خسران او
[B][M1]جذبهٔ دیوانگی، گشته کمند افکنم
[M2]دل به تپیدن دهد باد بیابان او
[B][M1]تافته بر محملم، پرتو صحرای عشق
[M2]برده شکیب از دلم، چشم غزالان او
[B][M1]عشق نیارد نهفت، هیچ دلی در ضمیر
[M2]پرده نگیرد به خود شعله ی عریان او
[B][M1]باد خزان را گذر، در چمن عشق نیست
[M2]بوی وفا می دمد از گل و ریحان او
[B][M1]پرده شناسان عشق ز انجمنم رفته اند
[M2]دل چه سخن سر کند، کیست زبان دان او؟
[B][M1]تا گل داغم دهد شقهٔ دامان به دست
[M2]بلبل رامشگرم، غرّه به دستان او
[B][M1]دیده گشا و ببین، خلد برین است دل
[M2]یاد سهی قامتان، سرو خیابان او
[B][M1]آنکه ز شادی برید، جان غم اندوز من
[M2]هیچ مبیناد غم، خاطر شادان او
[B][M1]با لب او بسته ام، بیعت ایمان دل
[M2]از جگرم کم مباد، شور نمکدان او
[B][M1]رابطه با یکدگر، بسته چو شیر و شکر
[M2]دیدهٔ گریان من، پستهٔ خندان او
[B][M1]سخت به هم درخورند، دیده ی بد دور باد
[M2]عجز فراوان من، ناز فراوان او
[B][M1]لاله ستان وفاست سینهٔ پر داغ من
[M2]نور دل و دیده است، گوی گریبان او
[B][M1]عشوه بود چیره دست، غمزه بود صاف شست
[M2]بی خبر از دل گذشت، ناوک مژگان او
[B][M1]مرهم راحت ندید، داغ دل باد دست
[M2]هیچ خبر نیستش، از پَرِ ِ پیکان او
[B][M1]تا غم دوری شناخت تاب و توان، زهره خست
[M2]گردهٔ شیران گداخت، از تب هجران او
[B][M1]کرد به آشفتگی در شب هستی سمر
[M2]خاطر جمع مرا، زلف پریشان او
[B][M1]معجزه ی حسن اوست، آشتی کفر و دین
[M2]هندوی خالش ببین، لعل مسلمان او
[B][M1]طره نه تنها مرا دام بلای دل است
[M2]هست چو من عالمی، بی سر و سامان او
[B][M1]شهرهٔ شهر است کو، خاطر سوداییم
[M2]داده به رسواییم، غمزه ی پنهان او
[B][M1]فصل بهار خط است، خاطر دیوانه خوش
[M2]مایه آشفتگی ست، سنبل افشان او
[B][M1]بوسه به خرمن برم، زان لب شیرین سخن
[M2]مرغ شکرخواره ام، در شکرستان او
[B][M1]ای بت پیمان گسل، با غم دل چون کنم؟
[M2]بخیه نگیرد به خود، چاک گریبان او
[B][M1]با تو ندارد اثر شیون و غم، ورنه دل
[M2]سینه خراشیدنی بود در افغان او
[B][M1]انجمن خویش کرد، عشق تو تا سینه را
[M2]شد دل آتش جگر، مجمره گردان او
[B][M1]از رخ زاهد نیم در دو جهان شرمسار
[M2]هر دو حجاب رهند، کفر من، ایمان او
[B][M1]قبلهٔ اسلامیان دیر مغان من است
[M2]دل به نیاز تمام، گبرِ صنم خوان او
[B][M1]کشور آسودگی، وادی آزادگی ست
[M2]پنجهٔ دستان برد، دست ضعیفان او
[B][M1]امّت مشرب بود با همه مذهب یکی
[M2]از همه مذهب جداست، پاکی دامان او
[B][M1]دهر به کام ار شود، قابل اقبال نیست
[M2]به که ننازد کسی، هرزه به دوران او
[B][M1]گر نفرازد قَدَر، فرق جهان سروران
[M2]هم ز قضا بشکند، قدر قَدَر خوان او
[B][M1]زود به یغما رود، خلعت خضرای خاک
[M2]در پی نیسان بود، خشکی آبان او
[B][M1]چرخ سیه کاسه است، لب به ندامت مگز
[M2]از دل خود می خورد مائده مهمان او
[B][M1]چون به سرای تن است، روشنی این زمین
[M2]شمع بصیرت بسی است، شمسهٔ ایوان او
[B][M1]نامه ی قارون بخوان، قدر قناعت بدان
[M2]مشت زری بیش نیست، مایهٔ طغیان او
[B][M1]نفس فرومایه را، سیم نسازد غنی
[M2]زر ننماید بدل، عنصر و ارکان او
[B][M1]بار خریت نکرد،کم ز سر و دوش خر
[M2]زینت افسار زر، رونق پالان او
[B][M1]سست پی و بی وفاست، تکیه به دولت مکن
[M2]گر به فلک سر کشد، رفعت و بنیان او
[B][M1]دایه ی بی مهر دهر، تربیت آموز نیست
[M2]زهر هلاهل چکد، از سر پستان او
[B][M1]مهر زلیخای دهر، کینه دیرینه است
[M2]یوسف ما پیر شد مفت به زندان او
[B][M1]بزم محبّت کجا، ساز شکایت کجا؟
[M2]سمع رضا بشنود، پردهٔ الحان او
[B][M1]وقت سماع دل است، پرده به هنجار زن
[M2]تار نفس برمکش، زخمه به دستان او
[B][M1]هیچ نوا خوشتر از مدح شهنشاه نیست
[M2]هوش به طوفان دهد، لجهٔ احسان او
[B][M1]رهبر فقر و فنا پیشرو اولیا
[M2]جان و دل اتقیا بندهٔ فرمان او
[B][M1]حیدر عالی نصب، صفدرِ غالب لقب
[M2]ملک گشای عرب، حملهٔ میدان او
[B][M1]راهنمای یقین داغ کش کفر و کین
[M2]ناصیه آرای دین، غرّهٔ ایمان او
[B][M1]دل به تمنّا دهد رشح کفش خضر را
[M2]جان به مسیحا دهد لعل سخندان او
[B][M1]منزلتش انَّماست، منقبتش هل اَتیٰ ست
[M2]هرچه حدیث ثناست، آمده در شان او
[B][M1]مالش شیران دهد، پنجه خصم افکنش
[M2]آفت شریان بود، خنجر برّان او
[B][M1]خیره سران داشتند، سجدهٔ حق عار و شد
[M2]سجده گهِ گردنان تیغ سرافشان او
[B][M1]چون دل اهل وفا، چرخ مقرنس نما
[M2]گوی سراسیمه ای ست در خم چوگان او
[B][M1]دیدهٔ بینا کند، دودهٔ کلکش سواد
[M2]نور به سینا دهد شمع شبستان او
[B][M1]خندهٔ دندان نماست از لب شیرین زبان
[M2]زهره شکاف بقاست، بخیهٔ خفتان او
[B][M1]صاعقهٔ دشمن است بادتکش درنورد
[M2]سیل جبال افکن است، قطرهٔ یکران او
[B][M1]خاره سمی مشک دم، پیل تنی شیردل
[M2]چشم غزال چگل، والِه جولان وا
[B][M1]پی سپر و چیره دست لاله رخ و غم گسل
[M2]نامیه سازد خجل، یال گل افشان او
[B][M1]جنبش او عاریت، موجه به عمّان دهد
[M2]تاب رگ جان دهد، طرهٔ پیچان او
[B][M1]کوه فرازنده ای ست پیکر زیبنده اش
[M2]ابر خرامنده ای ست جسم خرامان او
[B][M1]اوست محیط شگرف، فوج یلان خار و خس
[M2]عرصه تهی می کند، لطمهٔ طوفان او
[B][M1]غارت ترکانه زد، جلوهٔ شوخش به دل
[M2]غمزه بزرگانه زد، تکیه به مژگان او
[B][M1]جستن او گرم تر با نگه از دیده ها
[M2]رفتن او نرمتر با عرق از ران او
[B][M1]داد به یغمای عشق عقل و شکیب مرا
[M2]هوش ادا فهم او، چشم زبان دان او
[B][M1]دامن گلزارها بزم پریزادیش
[M2]قلهٔ کهسارها تخت سلیمان او
[B][M1]آیت نور است هان غرّهٔ نورانیش
[M2]آتش طور است هان طلعت رخشان او
[B][M1]لیلی خیل عرب، محو دل افتاده اش
[M2]شاهد ملک عجم ز آبله پایان او
[B][M1]گشته تن لاله داغ از تن چون آذرش
[M2]کرده دل نافه خون، موی چو قطران او
[B][M1]گلشن زیباییش از خس و خار است پاک
[M2]داغ سرینش بود لالهٔ نعمان او
[B][M1]رنگ تن لعلیش رونق یاقوت برد
[M2]لعل ز قیمت فکند، کان بدخشان او
[B][M1]ساخته باد صبا گرد رَهَش را عبیر
[M2]ریخته چون نقش پا، عشوه به میدان او
[B][M1]فیض رسان سرو را، عاشق زاریت هست
[M2]قابل تعمیر نیست خاطر ویران او
[B][M1]لب به شفاعت گری گر بگشایی سزد
[M2]در خور احسان توست جرم به سامان او
[B][M1]مدح تو تا گشته است عقده گشای دلم
[M2]صفحه به دامن برد زادهٔ عمّان او
[B][M1]ورد ملائک بود نامهٔ اعمال من
[M2]تا شده از صدق دل مدح تو عنوان او
[A]
[B][M1]ای نگاهت به صید دل، بازی
[M2]مژه ها جمله در سنان بازی
[B][M1]هر چه دل می بری به عشوه و ناز
[M2]بی نیازا، نباز در بازی
[B][M1]گر به ساغر کنم شراب بهشت
[M2]نکند با نگاهت انبازی
[B][M1]برفروزی ز باده چون به چمن
[M2]گل سوری به بوته بگدازیا
[B][M1]شمع رویت کند به محفل دل
[M2]پرده سوزی و انجمن سازی
[B][M1]داده ای در مصاف شیردلان
[M2]تیغ هندی به غمزهٔ غازی
[B][M1]کرده سویت روان تپیدن دل
[M2]نامه همراه رنگ پردازی
[B][M1]شمع سر درکشد چو در محفل
[M2]رخ برافروزی و قد افرازی
[B][M1]در غمت دیده ام کف طایی
[M2]با خیالت دل اشعب آزی
[B][M1]صبر، نازد به خویشتن، وقت است
[M2]دست و تیغی به امتحان یازی
[B][M1]در پریخانهٔ تو یاد گرفت
[M2]باده شوخی و شیشه طنازی
[B][M1]از می حسن و شور عشق کند
[M2]جلوه، مستی و غمزه غمّازی
[B][M1]نقش هر هفت خال راند لبت
[M2]ضربه بستانکه بردهای بازی
[B][M1]در غمت نالهٔ عراق سروش
[M2]شده بر من، سموم اهوازی
[B][M1]به دل آساییم ز غنچهٔ تر
[M2]مگر آبی بر آذر اندازی
[B][M1]وقت آن شد که در زمانه حزین
[M2]کج نهی افسر سخن سازی
[B][M1]وقت آن شد کز اژدهای قلم
[M2]کاویانی علم، برافرازی
[B][M1]وقت آن شد که در مدیح کند
[M2]دل پرشور، سینه پردازی
[B][M1]مدح تارک فراز هفت اورنگ
[M2]آبرو بخش ملت تازی
[B][M1]شاه مردان علی که منقبتش
[M2]خامه را می دهد سرافرازی
[B][M1]آن که در عرصهٔ شهیدانش
[M2]کرده خضر آرزوی جان بازی
[B][M1]آسمانش کند سلحشوری
[M2]آفتابش کند سراندازی
[B][M1]کرده از لهجهٔ نوایش کسب
[M2]نسر طایر، بلند پروازی
[B][M1]در ثنایش به عرشیان دارد
[M2]مرغ روحم، سر هم آوازی
[B][M1]می کند از نوای مدحت او
[M2]خامهٔ جبرئیل دمسازی
[B][M1]کند از فیض او به مرده دلان
[M2]نفسم پور مریم اعجازی
[B][M1]پیش تمکین او عنان بکشد
[M2]توسن عمر از سبکتازی
[B][M1]روز محشر به پرده داری او
[M2]می نیابد زمانه، همسازی
[B][M1]سرورا، با لب ثناگر تو
[M2]کرده روح القدس هم آوازی
[B][M1]خنگ گردون کند فرامش، تک
[M2]چون به میدان تکاور اندازی
[B][M1]با غبار آسمان رود از جا
[M2]در مصافی که حمله آغازی
[B][M1]بهر خوان تو در تنور فلک
[M2]مهر و مه راست، پیشه خبازی
[B][M1]می کند خیل شبروان تو را
[M2]قصب ماهتاب، بزازی
[B][M1]زخمهٔ شیونم تغافل توست
[M2]می خروشم اگر تو ننوازی
[B][M1]لب گشایی اگر به تحسینم
[M2]دل سوزان به کوثر اندازی
[B][M1]چه کم از کیسهٔ کرم شودت
[M2]گر به حال دلم بپردازی؟
[B][M1]چون تو گیری به دست خامه حزین
[M2]کلک مانی کجا و انبازی؟
[B][M1]قلم واسطی نژاد تو کرد
[M2]صفحه، همرنگ آل شیرازی
[B][M1]انوری بود اگر خدیو سخن
[M2]زد نوای تو کوس ممتازی
[B][M1]مرغ آمین ز آسمان آید
[M2]چون تو کف در دعا برافرازی
[B][M1]دل و دین در پناه عدل تو باد
[M2]تا ستم راست شیوه مجتازی
[A]
[B][M1]زده ام طبل عشق و رسوایی
[M2]شهرهٔ شهرتم به شیدایی
[B][M1]دل و دین داده ام به مغ بچگان
[M2]همه جادو و شان یغمایی
[B][M1]همه آرام جان دلشدگان
[M2]همه درمان ناشکیبایی
[B][M1]می زنم جرعه، می کشم ساغر
[M2]با خراباتیان هرجایی
[B][M1]مده از دست ای حریف دمی
[M2]ذوق مستی و باده پیمایی
[B][M1]جز خرابات، دل نیاساید
[M2]نشوی هرزه گرد و هرجایی
[B][M1]لوحش الله ز اهل آنکه به زهد
[M2]ننمایند دامن آلایی
[B][M1]همه آزادگان خوف و رجا
[M2]همه ویرانیان و ترسایی
[B][M1]همه نو خط عذار و سیمین تن
[M2]همه سروِ ریاض رعنایی
[B][M1]از فروغ جمالشان گردد
[M2]آب در دیدهٔ تماشایی
[B][M1]همه روح روان و مونس دل
[M2]راحت افزای کنج تنهایی
[B][M1]همه مرهم نه جراحت دل
[M2]همگی مایهٔ تن آسایی
[B][M1]کرده سرگشتگان دلشده را
[M2]خضَری خطّ و لب مسیحایی
[B][M1]خطّشان مایهٔ دل آشوبی
[M2]لبشان شهرهٔ شکرخایی
[B][M1]غمزه ها جمله در سپهداری
[M2]مژه ها جمله، در صف آرایی
[B][M1]طرّه سنبل، جبین سمن پیرا
[M2]غنچه لب چهره ورد حمرایی
[B][M1]گونه چون لاله، لاله نعمانی
[M2]مژه خونی نگاه و یغمایی
[B][M1]شمع روی و بیاض گردنشان
[M2]غیرت بدر و رشک بیضایی
[B][M1]قد قیامت خرام غارتگر
[M2]مژه ناوک، اشارت ایمایی
[B][M1]همه مدهوش جام مهر و وفا
[M2]همه در جوش باده پیمایی
[B][M1]رشک طورست مجلسی که کند
[M2]شفقی باده، مجلس آرایی
[B][M1]ساقی آن بادهٔ صبوح بیار
[M2]که سرآرد، شب جگرخایی
[B][M1]بده آن می که جان بیاساید
[M2]که ندارم سر تن آسایی
[B][M1]ساقی آن ساغر طهور بیار
[M2]که دهد سینه را مصفّایی
[B][M1]بده آن آتش خرد سوزم
[M2]که ملولم از این تبه رایی
[B][M1]ساقی آن آب لاله رنگ بیار
[M2]که کند خانهٔ دل آرایی
[B][M1]بده آن صیقلی که پردازد
[M2]دل از آلایش هیولایی
[B][M1]ساقی آن مایهٔ سرور بیار
[M2]چند ازین خون دیده پالایی؟
[B][M1]چند کورانه راه کج سپرم؟
[M2]بده آن نور چشم بینایی
[B][M1]تا رَهِ نعت سروری سپرم
[M2]که رسولش بود تولّایی
[B][M1]شاه مردان علی که بر خاکش
[M2]فخر عرش است، جبهه فرسایی
[B][M1]افتتاح صحیفهٔ کن را
[M2]نام نامیش کرده طغرایی
[B][M1]مردگان مغاک گیتی را
[M2]دم پاکش کند مسیحایی
[B][M1]در رَهِ مدحت گران قدرش
[M2]خامه ام را رسد شکیبایی
[B][M1]نُه فلک را به رقص می آرد
[M2]نفسم از بلند آوایی
[B][M1]شهسوارا، ز گرد شبرنگت
[M2]مشک بیز است زلف حورایی
[B][M1]دین پناها، ز خاک درگاهت
[M2]سرمه زیب است چشم بینایی
[B][M1]کرده صبح ازل به لوح قضا
[M2]کلک حکم تو، صفحه آرایی
[B][M1]با حدوث تو عقل کل گوید
[M2]به قدم ناز کن که می شایی
[B][M1]آسمانت چو چاکران گوید
[M2]بنده فرمانم، آنچه فرمایی
[B][M1]کرده با یاد ماه طلعت تو
[M2]همه یوسف وشان، زلیخایی
[B][M1]به هوای تو می زند قطره
[M2]آه دشتی و اشک دریایی
[B][M1]مردگان را به یک نفس بخشد
[M2]دم صدق تو فیض احیایی
[B][M1]به دو انگشت، یک اشارت تو
[M2]ذوالفقاری کند ز برّایی
[B][M1]عِقد قندیل روضهٔ تو کند
[M2]طارم عرش را ثریّایی
[B][M1]سومناتِ محبّت تو بود
[M2]فارغ از رسم محفل آرایی
[B][M1]زلفِ حورانش کرده فرّاشی
[M2]رخ خوبانش فرش دیبایی
[B][M1]دل شوریدگانش ناقوسی
[M2]رگ جان جهان چلیپایی
[B][M1]خاطر قدسیانش مرآتی
[M2]دل سیمین برانش خارایی
[B][M1]جرم بخشا، ترانه ای سنجم
[M2]خالی از شرح و بسط انشایی
[B][M1]رشک مانیّ و نسخهٔ ارژنگ
[M2]کلک فکرم، به صفحه آرایی
[B][M1]چون برآرم نفس فرومانند
[M2]همهٔ دودمان زگویایی
[B][M1]زادهٔ طبع نشئه زا کلکم
[M2]زده بر صفحه، موج صهبایی
[B][M1]بر سپهر سخنوری، شعرم
[M2]کرده هر نقطه ایش شعرایی
[B][M1]لیک نتوانم از خجالت زد
[M2]در مدیح تو لاف غرایی
[B][M1]حوریان ریاض مدحت تو
[M2]بس که دارند شور زیبایی
[B][M1]برده بند نقاب شاهد فکر
[M2]از سر انگشت خامه گیرایی
[B][M1]شهریارا حزین جان بازت
[M2]که سراپا سریست سودایی
[B][M1]همه یک جان بود فدایی وش
[M2]همه یکدل بود تمنّایی
[B][M1]چه شود گر خط غلامی خویش
[M2]برساند به زبب امضایی؟
[B][M1]نبود با من دل آزرده
[M2]غم دنیاو فکر دنیایی
[B][M1]نه به کفرم سری نه با ایمان
[M2]نه به تقوی، نه باده پیمایی
[B][M1]نه به شاهد خوشم نه با زاهد
[M2]نه به مسجد نه دیر ترسایی
[B][M1]نبرد دل، به هیچ شیوه ز من
[M2]لب لعلی وچشم شهلایی
[B][M1]از دو عالم رمیده خاطر من
[M2]هستم آن تو، هر چه فرمایی
[B][M1]ای پنجاه در خواب بودی
[M2]نی کلکم کند شکرخایی
[B][M1]باد در دیدهٔ محبّانت
[M2]نور رای تو، شمع بینایی
[B][M1]در جگرگاه دشمنانت باد
[M2]دم تیغ تو در جگر خایی
[A]
[B][M1]نظر کن در سواد صفحه ام تا گلستان بینی
[M2]گذر کن دفترم را تا بهار بی خزان بینی
[B][M1]صریر خامه ام در طاق هفتم آسمان یابی
[M2]صفیر ناله ام را گوشوار عرشیان بینی
[B][M1]شکوه عشق بخشیده ست اقبال فریدونم
[M2]قلم را در بنان من، درفش کاویان بینی
[B][M1]ز لفظ آهنین پیکر،که داوود خرد بافد
[M2]کمیت خامه ام را بر کتف برگستوان بینی
[B][M1]ببین در نقطه ام تا چشم معنی گرددت روشن
[M2]بگیر این لقمه را تا حکمت لقمانیان بینی
[B][M1]به لفظ آغوش واکن تا به دامانت گهر ریزد
[M2]به معنی گوش بگشا تا لبم را ترجمان بینی
[B][M1]ز من پیمانه بستان تا حیات جاودان یابی
[M2]می از این جام جمشیدی بکش تا نور جان بینی
[B][M1]نیی چون مرد معنی، یاوه سنجی چون جرس تا کی؟
[M2]به دنبال زبان خود مرو ترسم زیان بینی
[B][M1]ز تقلید و قیامت کی فروغ معرفت خیزد؟
[M2]من از آتش دخان بینم، تو آتش از دخان بینی
[B][M1]نبندی دل به افسونی که طبع خفته شکل آرد
[M2]ز بیداران شنو تا سر معنی را عیان بینی
[B][M1]ز یک مشت استخوان سگ می کند پهلوی خود فربه
[M2]به اندک مایه ای نفس دنی را شادمان بینی
[B][M1]به بوی بی بقایی مغز خامت مست می گردد
[M2]به رنگ مستعاری خویشتن را بوستان بینی
[B][M1]چو نرگس دیده، محو رنگ و بو کردی نمی دانی
[M2]که مژگان تا زنی برهم نه این بینی نه آن بینی
[B][M1]گل حسرت نصیبی ها بود چون غنچه دل بستن
[M2]بهاری را که در دنباله، باد مهرگان بینی
[B][M1]ازین زندان ظلمانی برون آور سر، ای غافل
[M2]که انوار صفا در محفل روحانیان بینی
[B][M1]هوای نفس و طبعت خار در جیب و بغل ریزد
[M2]گل این شاخساران، دست فرسود خزان بینی
[B][M1]سموم دوزخ از بویت نسیم خلد می گردد
[M2]اگر در دل هوای پیشوای انس و جان بینی
[B][M1]سر مردان عالم شهسوار لافتی یعنی
[M2]علی مرتضی کز وی دل و جان کامران بینی
[B][M1]سرم را در هوایش عرش عزت در قدم یابی
[M2]دلم را از ولایش چون بهشت جاودان بینی
[B][M1]ز زهر آلوده تیغ معصیت ایمن بود جانت
[M2]چو بر بازوی ایمان حب او حزر امان بینی
[B][M1]زلیخایی کند در مصر حسنش جان آگاهان
[M2]هزاران بخت پیر از دولت عشقش جوان بینی
[B][M1]درآ در آستانش پایهٔ رفعت تماشا کن
[M2]ببین در زیر پا، تا نه رواق آسمان بینی
[B][M1]نشان پاکی طینت بود در سینه ها مهرش
[M2]دغل رسوا شود هر جا که سنگ امتحان بینی
[B][M1]چها باشد ز احسانش شب آهنگان طاعت را
[M2]سیه روزان عصیان را چو عفوش طیلسان بینی
[B][M1]به مسروران جنت، لطف او را مهربان یابی
[M2]به مقهوران دوزخ، قهر او را قهرمان بینی
[B][M1]کنی گرگوش دل، محوکلام معجز آیاتش
[M2]هزاران گنج معنی زبر هر حرفی نهان بینی
[B][M1]غبار آستانش سرمه در چشم ملک ساید
[M2]به راهش نقش پا را تاج فرق فرقدان بینی
[B][M1]ملک چاکر شهنشاها، به دل کوه غمی دارم
[M2]که لب را گر گشایم، چشمه سار خون روان بینی
[B][M1]اگر خواهی بگو تا آستین از دیده بردارم
[M2]که مژگان مرا از گریه شاخ ارغوان بینی
[B][M1]ز حرمان سر کویت به خاطر حسرتی دارم
[M2]که داغم را چو نی در کوچه بند استخوان بینی
[B][M1]خوش آن دولت که یکبار دگر هم آستان بوسم
[M2]دلم را در تپیدن چون درای پاسبان بینی
[B][M1]به گرد روضه ات گردم روان از سر قدم کرده
[M2]به خلدم خنده زن یابی به چرخم سرگران بینی
[B][M1]حزین حلقه در گوشم، غلامی از غلامانت
[M2]به عزّت سوی خود خوان چون اسیرم در هوان بینی
[B][M1]به عشق از التهاب آتش دل عاجزم عاجز
[M2]اگرکمتر لبم را در ثنا، رطب اللسان بینی
[B][M1]ورق در دست من بال و پر پروانه می گردد
[M2]قلم را در بنانم شمع سان آتش به جان بینی
[B][M1]به محشر چشم آن دارم که خیل جان نثاران را
[M2]کنی گر گوشه ی چشمی مرا هم در میان بینی
[A]
[B][M1]قول و عمل زشت و نکو گرچه قضا کرد
[M2]امّا نتوان گفت چرا گفت و چرا کرد
[B][M1]الماسم اگر بر جگر افشاند، عطا بود
[M2]خون دل اگر در قدحم کرد به جا کرد
[B][M1]گر بار عمل بر سر جوقی ضعفا داد
[M2]ور نقد دغل درکف مشتی فقرا کرد
[B][M1]سلطان غیور است، که یارد که زند دم؟
[M2]اینجا نتوان لب چو جرس یاوه درا کرد
[B][M1]هر شهد و شرنگی به قدح کرد کشیدیم
[M2]با ساقی قسمت، نتوان چون و چرا کرد
[B][M1]آمیختگی داشت شراب و لب مخمور
[M2]از هم نتوانست جدا دُرد و صفا کرد
[B][M1]تسلیم به بازار جزا آر و میندیش
[M2]آن ذات غنی را نسزد غیر سزا کرد
[B][M1]بسمل شده ی تیغ تغافل نتوان بود
[M2]او پرسش اگر کرد ز ما، مهر و وفا کرد
[B][M1]نیرنگی حسن است تماشا کن و تن زن
[M2]سرهنگی نازاست که بگرفت و رها کرد
[B][M1]خشک است لبم ساقی تردست کجایی؟
[M2]خواهم ز تو پیراهن ناموس قبا کرد
[B][M1]چون عهد بتان توبه ی ما دیر نپایید
[M2]هرگز نتوان ترک می هوش ربا کرد
[B][M1]زاهد مشو آزرده اگر توبه شکستیم
[M2]مینا به می و توبه به رندان چه وفا کرد؟
[B][M1]از باده کشی تر نشود دامن تقوی
[M2]در کعبه توان طاعت میخانه قضا کرد
[B][M1]مطرب چه شد آن ره که سرودیم؟ ز سر گیر
[M2]غافل ز کفم بی خودی آن رشته رها کرد
[B][M1]افسانهٔ عشق است که در بزم گل و شمع
[M2]پروانه به خاموشی و بلبل به نوا کرد
[B][M1]می نالم و نگذاردم انصاف که گویم
[M2]با دل شدگان یار ستم پیشه جفا کرد
[B][M1]صد شکر که مرهم نِهِ داغ کهن ماست
[M2]آن طره که خون در جگر مشک ختا کرد
[B][M1]بار خودی افکند شفیقانه ز دوشم
[M2]سروش که به یک جلوه مرا بی سر و پا کرد
[B][M1]چشمش به نگه، بست لب شکوِه ی رختم
[M2]هر عقده که دل داشت به نوک مژه وا کرد
[B][M1]آبشخورش از چشمه ی پاینده ی خضر است
[M2]جانی که مسیحای لبش در تن ما کرد
[B][M1]حال ذقنش دل به سیه چاه غم انداخت
[M2]این دانه مرا بستهٔ صد دام بلا کرد
[B][M1]آن طرف بناگوش مرا گوشه نشین ساخت
[M2]آن آینه رخسار مرا نغمه سرا کرد
[B][M1]ز فیض صریر قلم پرده گشایم
[M2]ناقوس صنم خانه به آهنگ صلا کرد
[B][M1]هر صفحهکه شد خامهٔ من غازهگر او
[M2]مشاطگی شاهد طبع شعرا کرد
[B][M1]یک نقش بدیع است که من در کف اعجاز
[M2]کردم قلم و موسی عمرانش عصا کرد
[B][M1]کلکم ز نوابخشی آن لعل سخنگو
[M2]رامشگری صومعه داران سما کرد
[B][M1]نی نی غلطم این اثر از وادی قدسیست
[M2]کز ساحت آن کعبه تمنای صفا کرد
[B][M1]در کالبد مرده دهد جان چو مسیحا
[M2]آن لب که زمین بوسی درگاه رضا کرد
[B][M1]سلطان خراسان که رواق حرمش را
[M2]تقدیر به خشت زر خورشید بنا کرد
[B][M1]این منزل جان است و تجلی گه مینا
[M2]کزخاک درش چشم فلک کسب ضیا کرد
[B][M1]این محفل قدسیست که پروانگیش را
[M2]ارواح به صد عجز، تمنا زخدا کرد
[B][M1]گلزار سبکروحی خلقش به نسیمی
[M2]خاشاک به جیب و بغل باد صبا کرد
[B][M1]قندیل، نخست از دل روح القدس آویخت
[M2]معمار ازل قبهٔ قصرش چو بنا کرد
[B][M1]با روضهٔ او، خلد برین را که ثنا گفت؟
[M2]با خاک رهش مشک ختا را که بها کرد؟
[B][M1]هر مور ضعیفش هنر آموخت به شهباز
[M2]هر صعوهٔ او، سایهٔ دولت به هما کرد
[B][M1]تا مهر سلیمانی داغش به جبین نیست
[M2]دل را نرسد عربده با دیو هوا کرد
[B][M1]گر نیست گهربخشی آن دست سخاسنج
[M2]کز خواست، فزون درکف امّید گدا کرد
[B][M1]این گنج، به کان دست که افشانده بگویید؟
[M2]این مایه، ببینید به دریاکه عطا کرد؟
[B][M1]چون پرورش میش به قصاب، عجب نیست
[M2]با خصمش اگر چرخ دغا صلح و صفا کرد
[B][M1]شاها سخنی لایق مدح تو ندارم
[M2]مدح تو نیارد کسی آری به سزا کرد
[B][M1]کرده ست دم سرد خزان با قلم من
[M2]آن جور که با شمع فروزنده صبا کرد
[B][M1]آهنگ ثنایت که بلند است مقامش
[M2]نتوان به نی خامهٔ بی برگ ونوا کرد
[B][M1]بخشای اگر پرده به دستان نسرایم
[M2]شوقت دل پرشور مرا، پرده سرا کرد
[B][M1]تضمین کنم این مصرع یکتاز نظیری
[M2]می کوشم وکاری نتوانم به سزا کرد
[B][M1]در دستِ مَنِِ خاک نشین نیست نثاری
[M2]مشتاق تو اول دل و جان روی نما کرد
[B][M1]مدهوشم و از سختی هجران به خروشم
[M2]زین سنگ ستم، شیشه ندانم چه صدا کرد؟
[B][M1]گر جسم مرا چرخ زکوی تو جدا ساخت
[M2]جان را نتواند ز ولای تو جدا کرد
[B][M1]تقدیر چو بسرشت گِل دیر و حرم را
[M2]درگاه تو را کعبهٔ صدق عرفا کرد
[B][M1]از هر دو جهان فارغم و رو به تو دارم
[M2]جذب تو دل یک جهتم قبله نما کرد
[B][M1]کوی توکشد ازکف من دامن دل را
[M2]با من خس و خارش اثر مهر گیا کرد
[B][M1]از جا نرود خاطرش از هول قیامت
[M2]آسوده کسی کو به سر کوی تو جا کرد
[B][M1]خورشید فلک را نه طلوع و نه غروب است
[M2]از دور، زمین بوس تو هر صبح و مسا کرد
[B][M1]از حال حزین آگهی و جان اسیرش
[M2]دانی چه جفاها که به وی جسم فنا کرد
[B][M1]یک بار هم آوارهٔ خود را به درت خوان
[M2]درحسرت کوی تو چها دید و چها کرد؟
[B][M1]آن روز که کردند رخ ذره به خورشید
[M2]اقبال، مرا هم ز غلامان شما کرد
[B][M1]یا شاه غریبان، مددی کن که توانم
[M2]یک سجدهٔ شکرانه به کوی تو ادا کرد
[B][M1]معذورم اگر نیست شکیبم به جدایی
[M2]موسی به چنان قرب، تمنّای لقا کرد
[B][M1]از مطلب دیگر، ادبم بسته زبان است
[M2]دلتنگیم از وسعت آمال، حیا کرد
[B][M1]دانی که هر آن عقده که در زلف بتان بود
[M2]عشق آمد و در کار پریشانی ما کرد
[B][M1]کو قوت کاهی که رٍَِهِ شکوه سپارم؟
[M2]کوهِ غم دل گونهٔ من کاهربا کرد
[B][M1]چون بر ورق دهر نی نکته سرایان
[M2]رسم است که انجام سخن را به دعا کرد
[B][M1]من خود چه دعا گویمت از صدق؟ که یزدان
[M2]بر قامت جاه تو طرازی ز بقا کرد
[A]
[B][M1]خوش آنکه دل به یاد تو رشک چمن شود
[M2]زلفت سمن، بهار خطت یاسمن شود
[B][M1]ریزم ز بس به یاد عقیق لبت سرشک
[M2]دامن زکاوش مژه کان یمن شود
[B][M1]جز پرده های دیدهٔ یعقوب، باب نیست
[M2]پیراهنی که محرم آن گلبدن شود
[B][M1]سوزد حلاوتش لب حوران خلد را
[M2]کوثر اگر به چاشنی آن دهن شود
[B][M1]جز چشم آشنا نتواند سفید شد
[M2]در کشوری که یوسف ما را وطن شود
[B][M1]باشد همان به رهگذرت ای نسیم مصر
[M2]چشمم اگر سفیدتر از پیرهن شود
[B][M1]خیزد چو گرد، شور قیامت ز رهگذر
[M2]روزی که ترک غمزهٔ او راهزن شود
[B][M1]در دل نهفته عشق بتان را گذاشتیم
[M2]این باده ریختیم به خم تا کهن شود
[B][M1]هر دل که زخمیِ صف مژگان یار شد
[M2]چون شانه، محرم سر زلف سخن شود
[B][M1]ساقی به جرعه ریز می پُر تکال را
[M2]تا این سفال کهنه بهار ختن شود
[B][M1]نگذاشت دست حادثه در باغ روزگار
[M2]شاخی که آشیانهٔ مرغ چمن شود
[B][M1]خواهم تن شکسته سپارم به ارض توس
[M2]گردد چو خاک، خاک در بوالحسن شود
[B][M1]جان جهان، امام امم، معدن کرم
[M2]کز فیض خلق او همه عالم ختن شود
[B][M1]شاها تویی که خسرو خاور غلام توست
[M2]نبود روا که تیره مرا انجمن شود
[B][M1]مگذار بیش از این ز سپهر ستم مدار
[M2]جان حزین خسته اسیر محن شود
[B][M1]گردد اگر مدیح نگار تو خامه ام
[M2]هر نقطه ای به صفحه غزال ختن شود
[B][M1]آن را که شوق کعبهٔ کویت ز جا برد
[M2]هر قطرهای در آبله، دُرّ عدن شود
[B][M1]فردا دهم به طرّهٔ حورانش ارمغان
[M2]گردی اگر ز کوی تو عطر کفن شود
[B][M1]نو کرده ام به نام تو دیوان عشق را
[M2]تا حشر نام تو نتواند کهن شود
[A]
[B][M1]دل شاد را جمع، ساغر نماید
[M2]دف عیش را جام، چنبر نماید
[B][M1]نبیند به فصل خزان رنگ زردی
[M2]گل ار صرف می خردهٔ زر نماید
[B][M1]چه نیرنگ سازی ست؟ محو بهارم
[M2]به هر دم چمن رنگ دیگر نماید
[B][M1]دگر وقت آن شد که بلبل ز مستی
[M2]گل و غنچه بالین و بستر نماید
[B][M1]به مشاطگی باد نوروزی آید
[M2]ز نو شاهد باغ زبور نماید
[B][M1]به تاب افکند سنبل و یاسمین را
[M2]به عارض دو زلف معنبر نماید
[B][M1]دل بلبل از شوق پرواز گیرد
[M2]عروس چمن بال معجر نماید
[B][M1]سرودی به مستان دهد یاد قمری
[M2]به دُردی کشان لاله ساغر نماید
[B][M1]زند تا به کهسار، دی را شبیخون
[M2]سلیمان گل، عرض لشکر نماید
[B][M1]بهاران پی منع یأجوج سرما
[M2]هوا را چو سدِّ سکندر نماید
[B][M1]گرفته چمن را چنان آتش گل
[M2]که هر برگ بال سمندر نماید
[B][M1]کشد در چمن غنچه هر قطره آبی
[M2]شرابی چو خون کبوتر نماید
[B][M1]نمی سوزد از بس که دارد طراوت
[M2]به دامن اگر لاله اخگر نماید
[B][M1]خرابم ز نیرنگ سازیِّ سوسن
[M2]که هر ساعتی رنگ دیگر نماید
[B][M1]نمایان شد از دامن تل به رنگی
[M2]که سیمرغ از قاف، شهپر نماید
[B][M1]چنان لاله سر برزد ازکوهساران
[M2]که پنداری از طور اخگر نماید
[B][M1]ولی نقص دانا بود اینکه دل را
[M2]پرستار وضع مکرّر نماید
[B][M1]کند خشک ایامش از سرد مهری
[M2]اگر گلبنی خندهٔ تر نماید
[B][M1]چمن را که بد رشک کان بدخشان
[M2]خزان بوتهٔ کیمیاگر نماید
[B][M1]سپهر جفاپیشه هر لحظه از نو
[M2]به داغی مرا سینه مجمر نماید
[B][M1]بیا ساقی، از غیرتت دور بادا
[M2]که با ما سپهر این روش سر نماید
[B][M1]به هم بشکند خسروانی مصافش
[M2]درفشی گر آه دلاور نماید
[B][M1]بگو آسمان را که با دُردنوشان
[M2]سلوکی ازین گونه بهتر نماید
[B][M1]به دل جور کمتر ستیزد و گرنه
[M2]شکایت به دیوان داور نماید
[B][M1]شه دین و دنیا علیّ بن موسی
[M2]که خاک درش دیده انور نماید
[B][M1]بود خشتی از بارگاه جلالش
[M2]که در دیده ها عرش اکبر نماید
[B][M1]زهی قبّهٔ نوربخشی که پیشش
[M2]کم از ذره خورشید خاور نماید
[B][M1]چه نقصان رسد پایهٔ جاه او را
[M2]ز سبقت که خصم بد اختر نماید؟
[B][M1]بود همچو تقدیم ساحر به موسی
[M2]تقدم که خصم فسونگر نماید
[B][M1]به رنگ سلام از ره بی نیازی
[M2]گدای درش رد گوهر نماید
[B][M1]نهیبش به هنگام دفع تطاول
[M2]اگر منع تاثیر اختر نماید
[B][M1]فرو ریزد از یکدگر ماه و انجم
[M2]فلک را چو برج کبوتر نماید
[B][M1]شها هر سحرگاه، خورشید خاور
[M2]جبین، از سجودت منوّر نماید
[B][M1]تویی آن که هنگام مسکین نوازی
[M2]کف کافیت خاک را زر نماید
[B][M1]کنم مطلعی تازه در شأنت انشا
[M2]که برصفحه چون موج گوهر نماید
[A]
[B][M1]تا در چمن این سرو برازنده چمان است
[M2]چیزی که به دل نگذرد اندوه خزان است
[B][M1]چشمش نشد از دولت دیدار تو محروم
[M2]پیداست که آیینه ز صاحب نظران است
[B][M1]بی ناوک بیداد تو آسایش دل نیست
[M2]تیر تو مگر در تن عاشق رگ جان است
[B][M1]فریاد که از رشک به لب ناله شکستند
[M2]در قافلهٔ عشق جرس بسته زبان است
[B][M1]دل بسته به نیرنگ بهاران نتوان بود
[M2]تا دیده کنی باز، درین باغ خزان است
[B][M1]مطرب، بسرا تا بگشاید لب فیضی
[M2]آهنگ نی و چنگ، فتوح لب و جان است
[B][M1]ز افسردگی طبع، به دامان تر ما
[M2]زاهد چه زنی طعنه؟ خرابات مغان است
[B][M1]افسانهٔ دنیا نتوانیم شنیدن
[M2]آری، اثر حرف سبک، خواب گران است
[B][M1]مغرور به این طاعت و طامات چرایی؟
[M2]در مذهب ما توبه شکستن به از آن است
[B][M1]بستان قدح و دفتر ایام فرو شوی
[M2]زنهار میندیش که ماه رمضان است
[B][M1]از دیده محجوب سحرخیز چه دیدی؟
[M2]سودی که تو پنداشته ای عین زیان است
[B][M1]دور دگر ای ساقی سرمست بپیمای
[M2]شوق گنهم با می دیرینه همان است
[B][M1]شایدکه ز فیض تو دماغی برسانیم
[M2]مفتاح سعادت به کف فیض رسان است
[B][M1]دیرینه شد و تازه بود رشحهٔ کلکم
[M2]چندان که کهنسال شود باده، جوان است
[B][M1]امروزمسلم به نی خامه من شد
[M2]این بیشه که میدان هژبران جهان است
[B][M1]دوشم به نوای سحری مرغ شب آهنگ
[M2]برگوش زد این نغمه که آسایش جان است
[B][M1]کز غازه عذار گل و گلزار بیارای
[M2]تا ابر بهار قلمت ژاله فشان است
[B][M1]لب را به ثناگستری شاه، نوابخش
[M2]کاین مایده از غیب تو را دست و دهان است
[B][M1]سلطان جهان، رهبر دین، هادی مهدی
[M2]کز جان به رهش چشم جهانی نگران است
[B][M1]ای پرده نشین دل و جان، در ره شوقت
[M2]این مطلع فرخنده مرا ورد زبان است
[A]
[B][M1]در صبح عارض از خط مشکین نقاب کش
[M2]این سرمه را به چشم تر آفتاب کش
[B][M1]از عشوه خون رستم طاقت به خاک ریز
[M2]خنجر ز ترک غمزه، بر افراسیاب کش
[B][M1]عالم الف کشیدهٔ شمشیر ناز توست
[M2]تیغ کرشمه بر همه چون آفتاب کش
[B][M1]زاهد، نماز بی ره تقوی درست نیست
[M2]سجّادهٔ ورع به شط باده آب کش
[B][M1]تا چند بار غم؟ دو سه رطل گران بگیر
[M2]تا کی حدیث جم؟ دو سه جام شراب کش
[B][M1]در قید خویشتن نتوان زیستن دمی
[M2]دست ازخودی بشو، نفسی چون حباب کش
[B][M1]زان پیشتر که زخم اجل کارگر شود
[M2]مطرب بیا و زخمه به تار رباب کش
[B][M1]زان پیشتر که چهره ز اشک ارغوان کنم
[M2]ساقی مرا به رخ دو سه جام شراب کش
[B][M1]غرق عرق چنین رخ نازآفرین چراست؟
[M2]جانا تو را کِه گفت که از گل گلاب کش؟
[B][M1]ای چرخ دست فتنه بلند است، خویش را
[M2]زیر لوای خسرو عالیجناب کش
[B][M1]مهدی بگوی و از شرف نام نامیش
[M2]طغرای فخر، بر ورق آفتاب کش
[B][M1]صهبای ذکر دوست، خرد سوز شد حزین
[M2]آتش شو، از جگر نفس شعله تاب کش
[B][M1]دلدار در دل است گر از دیده غایب است
[M2]عرض نیاز را به بساط خطاب کش
[B][M1]ای مهر جانفروز برآ از نقاب ابر
[M2]عالم گرفت تیرگی، از رخ نقاب کش
[B][M1]گرد کرشمه از کف نعلین خویش ریز
[M2]این توتیا به چشم سفید رکاب کش
[B][M1]بی پرده حسن شاهد شرع آشکار کن
[M2]یکره نقاب از رخ امّ الکتاب کش
[B][M1]طرح عمارتی به جهان خراب ریز
[M2]دست زمانه از ستم بی حساب کش
[B][M1]هنگام داوری ست، کنون زال دهر را
[M2]گیسوکشان به محکمهٔ احتساب کش
[B][M1]با ما به کین برآمده عمری ست، روزگار
[M2]این انتقام از فلک کج حساب کش
[B][M1]هم تیغ قهر بر سر خصم عنود زن
[M2]هم پیکر عدو به خمِ پیچ و تاب کش
[B][M1]گرد از سم سمند برانگیز وز شرف
[M2]بر دیدهٔ سپهر معلّا جناب کش
[B][M1]زبن سرمه چشم منتظران را کحیل کن
[M2]گلگونهٔ طرب به رخ شیخ و شاب کش
[B][M1]خالی نما قلمرو ایجاد از ستم
[M2]خط مسلّمی به جهان خراب کش
[B][M1]هم تیغ کین بگیر ز بهرام جنگجو
[M2]هم از کنار زهرهٔ چنگی رباب کش
[B][M1]بتخانه در مدینهٔ اسلام کی رواست؟
[M2]لات و هبل برآر و به دار عقاب کش
[B][M1]گرد خجالت از رخ ما عاصیان بشوی
[M2]خط بر صحیفهٔ عمل ناصواب کش
[A]
[B][M1]تا دیده ز دل، نیم قدم ره به میان است
[M2]از پرده برآ، چشم جهانی نگران است
[B][M1]محروم مهل دیدهٔ امّید جهان را
[M2]ای آنکه حریمت دل روشن گهران است
[B][M1]بی روی تو در دیده بود خار، نگاهم
[M2]بی وصف تو جان در تن من بار گران است
[B][M1]از چاشنی عهد تو ترسم که نماند
[M2]اندک رگ تلخی که در ابروی بتان است
[B][M1]از همّت مردانه ات آبستن فطری ست
[M2]گر حامل بحر است و گر مادرکان است
[B][M1]افسر به سر دولت بدخواه تو، تیغ است
[M2]اختر به دل تیرهٔ خصم تو، سنان است
[B][M1]کودک به رحم فضل تو را شاهد عدل است
[M2]مادر به شکم خصم تو را مرثیه خوان است
[B][M1]گشت از اثر عدل تو کار دو جهان راست
[M2]گر پیچ و خمی هست، به زلفین بتان است
[B][M1]دست قَدَر امروز در آن قبضهٔ تیغ است
[M2]پشت ظفر امروز بر آن پشت کمان است
[B][M1]برق است عنان تو و کوه است رکابت
[M2]آن بس سبک افتاد و این بس که گران است
[B][M1]گو تا که ازین کهنه دمن گرد برآرد
[M2]فرخنده سمند تو که چون سیل دمان است
[B][M1]آن آینه اندام که در جلوه گریها
[M2]خاک قدمش سرمهٔ صاحب نظران است
[B][M1]آن ابر خروشنده که در قطره زدنها
[M2]طوفان روش و بادتک و برق عنان است
[B][M1]آهو کفل و شیردل و دشت نورد است
[M2]خارا شکن و کوه تن و پیل توان است
[B][M1]هامون بغل و لاله رخ و صبح جبین است
[M2]سندان سم و مشکین دم و باریک میان است
[B][M1]تردست و شفق ساعد و طاووس خرام است
[M2]چابک قدم و خشک پی و آینه ران است
[B][M1]برقی ست سبک پویه اگر در تک و تاز است
[M2]ابری ست گران مایه اگر قطره زنان است
[B][M1]در جلوه گری داغکش شیوه لیلی ست
[M2]در گرم روی فکرت عالی خردان است
[B][M1]یارب که شود روشنی دیده حزین را
[M2]عهد تو که آسایش کونین در آن است
[B][M1]بلبل نکشد پا ز سراغ گل و گلشن
[M2]آه از سرکوی تو که بی نام و نشان است
[B][M1]مستانه اگر نکته سرایم عجبی نیست
[M2]کی ساغر عشق تو کم از رطل گران است؟
[B][M1]گلزار نگردد تهی از نالهٔ بلبل
[M2]پیوسته ثنای تو مرا ورد زبان است
[B][M1]پیمانهٔ مستان تو بی باده مبادا
[M2]تا غنچه درین باغ ز خونابه کشان است
[A]
[B][M1]نی خامه دارد سر خوش نوایی
[M2]کهن بلبل آهنگ دستان سرایی
[B][M1]بیا مطرب امشب، رَهِ تازه سرکن
[M2]ملولیم از رندی و پارسایی
[B][M1]شکستند عهد وفا دوستداران
[M2]همین غم بود غم، درست آشنایی
[B][M1]خوشا صلح کلّ و خوشا طرز مستان
[M2]بس است از حریفان چون و چرایی
[B][M1]غباری که برخیزد از کوی حرمان
[M2]به چشم امیدم کند توتیایی
[B][M1]ز تأثیر غمهای آتش عذاران
[M2]کند گونه کاهیم، کهربایی
[B][M1]دهد ارمغان، کلک معنی نگارم
[M2]به صورت طرازان چین و ختایی
[B][M1]نشسته ست بر تخت یونان فطرت
[M2]فلاطون دانش، به خاقان ستایی
[B][M1]امام امم صاحب عصر، مهدی
[M2]که نامش علم شد به مشکل گشایی
[B][M1]فلک کرده هر صبح با کاسهٔ مهر
[M2]ز دربار دردی کشانش گدایی
[B][M1]درین خاکدان بر سر افتادگان را
[M2]کند سایهٔ صعوهٔ او همایی
[B][M1]در اندیشه چون بگذرد پای بوسش
[M2]سخن آید از خامه بیرون حنایی
[B][M1]ز تشریف ابر کفش در بهاران
[M2]کند شاهد غنچه گلگون قبایی
[B][M1]ز گرد سم دشت پیما سمندش
[M2]برد دیدهٔ مهر و مه روشنایی
[B][M1]گهی پویه مجنون، به صحرانوردی
[M2]گهی جلوه لیلی، به شیرین ادایی
[B][M1]تکاور نهادی که از چستی آن
[M2]فرو مانده گردون ز بی دست و پایی
[B][M1]دهد پویه اش برق را درس حیرت
[M2]کند سایه اش خصم را اژدهایی
[B][M1]خدیوا، به طور سخن آن کلیمم
[M2]که کلکم علم شد به معجز نمایی
[B][M1]به بلبل چه نسبت نواسنجیم را؟
[M2]منم شهری عشق و او روستایی
[B][M1]ز خورشید تابانِ داغ دل من
[M2]بود بزم افلاک را روشنایی
[B][M1]به وصفت فرومانده غوّاص فکرم
[M2]که بارآرد اندیشه، حیرت فزایی
[B][M1]فلک شش جهت می زند چار نوبت
[M2]به نام تو کوس مظفّر لوایی
[B][M1]شکم، چرخ دزدد، کمرکوه بازد
[M2]کند گر شکوه تو تیغ آزمایی
[B][M1]جدایی ز خاک درت نیست ممکن
[M2]کزو دیده ام جذبهٔ کهربایی
[B][M1]لبم چون صدف پیش فیض تو باز است
[M2]ز ابر کفت قطره دارم گدایی
[B][M1]نباشد به درد تو گر آشنا، دل
[M2]میان تن و جان مباد آشنایی
[B][M1]مرا عشق سرکش، زند شعله در دل
[M2]مرادی ندارم ز مدحت سرایی
[B][M1]به وصفت که اندیشه کوتاه از آن است
[M2]به جاهت که باشد جلال خدایی
[B][M1]که درکلبه ام نیست نقش تعلّق
[M2]کند پهلوی خشک من بوریایی
[B][M1]نگردد به هم آشنا حاش لله
[M2]خراباتی رند و حرف ریایی
[B][M1]منم رند مطلق، چه کفر و چه ایمان
[M2]منم مست جام می کبریایی
[B][M1]کند، گر بود گوشهٔ چشمی از تو
[M2]کمین نکتهٔ کلک من بوالعلایی
[B][M1]طمع نیست یک جو ز اَبنای دهرم
[M2]نمی آید از رهزنان رهنمایی
[B][M1]ز طوفان رهاندن نمی آید از خس
[M2]ز دریادلان آید این ناخدایی
[B][M1]نگردد به بیگانگان آشنا، دل
[M2]غریبم درین شهر چون روستایی
[B][M1]غم من بود منت غمگساران
[M2]شکست استخوان مرا مومیایی
[B][M1]عجب دارم از پستی طالع خود
[M2]که کرده ست در نارسایی، رسایی
[B][M1]حزین، خامه سرکن که وقت دعا شد
[M2]نفس را به تأثیر دِه آشنایی
[B][M1]زبان درکش، از حد سخن رفت بیرون
[M2]درین پرده عیب است خارج نوایی
[B][M1]بود شهره جودت، به مسکین نوازی
[M2]نشان آستانت به حاجت روایی
[B][M1]سمر، نام نیکت به گیتی سراسر
[M2]علم دست و تیغت به کشورگشایی
[A]
[B][M1]ای به طبع تو افتخار سخن
[M2]قلمت آفریدگار سخن
[B][M1]از نم جویبار خامهٔ تو
[M2]تازه رویی کند بهار سخن
[B][M1]جز مدادت که رشحهٔ فیض است
[M2]نشکند باده ای خمار سخن
[B][M1]کند از خطّ و خال خامهٔ تو
[M2]دل ربایندگی عذار سخن
[B][M1]از مداد تو، عنبرآگین است
[M2]شکن زلف تابدار سخن
[B][M1]به سرانگشت خامه بگشایی
[M2]گرهی گر فتد به کار سخن
[B][M1]گوهر بحر طبع شادابت
[M2]آرد آبی به روی کار سخن
[B][M1]تیرگی داشت در زمانه دو چیز
[M2]روز دانا و روزگار سخن
[B][M1]از تو امروز، قسط و دانایی
[M2]کامل افتاده چون عیار سخن
[B][M1]پرتو التفات همّت تو
[M2]روشنی بخش روز تار سخن
[B][M1]نقطهٔ انتخاب خامهٔ تو
[M2]آفتابی ست درکنار سخن
[B][M1]رقمت نوبهار گلشن فیض
[M2]قلمت سرو جویبار سخن
[B][M1]از نوای نی تو در شورند
[M2]خوش صفیران شاخسار سخن
[B][M1]از تو دستان سرایی آموزند
[M2]عندلیبان نوبهار سخن
[B][M1]سبقت از توست بر سخن سنجان
[M2]چون تو نبود قلم سوار سخن
[B][M1]نزند دلنشین تر از تو کسی
[M2]سکه برکامل العیار سخن
[B][M1]تا به جیب و کنار من کردی
[M2]گوهر از بحر بی کنار سخن
[B][M1]دل ز دستم به حسن معنی برد
[M2]خطّ و خال سمن عذار سخن
[B][M1]چه کنم در عوض اگر نکنم
[M2]خردهٔ جان خود نثار سخن؟
[A]
[B][M1]به وصفت اگر خامه لب تر نماید
[M2]تحکّم به خضر و سکندر نماید
[B][M1]رواق جلال تو شأن بزرگی
[M2]به این کاخ فیروزه منظر نماید
[B][M1]کند خاک خجلت به سر، بحر و کان را
[M2]کَفَت بس که ایثار گوهر نماید
[B][M1]نسیمی که خیزد ز گلگشت کویَت
[M2]دماغِ خرد را معطّر نماید
[B][M1]گر از باغ خلق تو یک رَه شمیمی
[M2]گذاری به این خاک اغبر نماید
[B][M1]مزاج هوا را کند عنبرآسا
[M2]بسیطِ زمین، مشکِ اذفر نماید
[B][M1]به خون دل کبک سرمست غافل
[M2]گر لاله در کوه محضر نماید
[B][M1]پر و بال شاهین فرو ریزد از هم
[M2]چو حکمت اشارت به صرصر نماید
[B][M1]بدرد دل نه فلک را نهیبش
[M2]خم تیغت آن دم که جوهر نماید
[B][M1]سپهر دغاگر به چنگال قهرت
[M2]چو موشی به چنگ غضنفر نماید
[B][M1]عدوی تو ز آسودگی رنج بیند
[M2]به سرِ نرگسش کارِ شِش پَر نماید
[B][M1]کمر بشکند، محور آسمان را
[M2]اگر کوه حلم تو لنگر نماید
[B][M1]نماید به هر خشک و تر بس که ریزش
[M2]کفت ابر را زار و مضطر نماید
[B][M1]شها، شهریارا خرد در ثنایت
[M2]چه حاصل به فکر محقّر نماید؟
[B][M1]ندارد دل عاشقان طاقت آن
[M2]که در سینه، مهر تو مضمر نماید
[B][M1]ندارم ثنایی سزاوار ذاتت
[M2]مگر وصف شأنت پیمبر نماید
[B][M1]گشاید اگر بال شهباز شوقم
[M2]کم از صعوه، این هفت منظر نماید
[B][M1]تو دانی که دنیا کم از برگ کاهی
[M2]به چشم حزین قلندر نماید
[B][M1]همین از تو خواهد که یک بار دیگر
[M2]زمین بوسِ درگاه حیدر نماید
[B][M1]نگوید دگر بیش از این با ضمیرت
[M2]که آیینه را، دم مکدّر نماید
[A]
[B][M1]آمدی چون تو من بی سر و سامان رفتم
[M2]هستیم گرد رهی بود، به جولان رفتم
[B][M1]وضع آشفتگی ام بی تو چنان زیبا بود
[M2]که دل آشوب تر از زلفِ پریشان رفتم
[B][M1]هم بت قلب شمارند مرا برهمنان
[M2]طاق ابروی تو را بس که به قربان رفتم
[B][M1]گر تو رفتی ز برم لیک به گردم نرسی
[M2]به قفای تو ز خود بس که شتابان رفتم
[B][M1]ناتوانان تو را دوری ره مانع نیست
[M2]بوی پیراهنم، از مصر به کنعان رفتم
[B][M1]هر کف خاک درین غمکده دامی دارد
[M2]گر برون آمدم از چاه، به زندان رفتم
[B][M1]هیچک س را خبری زان بت هر جایی نیست
[M2]به سراغش به درِ گبر و مسلمان رفتم
[B][M1]من همان سوخته جان مرغ سمندرکیشم
[M2]طعن خامی نزنی گر به گلستان رفتم
[B][M1]جغد ویرانهٔ عشقم به گلم کار نبود
[M2]به هم آوازی مرغان خوش الحان رفتم
[B][M1]منم آن یوسف افتاده به زندان بدن
[M2]که به یکبارگی از یاد عزیزان رفتم
[B][M1]منم آن سالک سرگرم که درخلوت فکر
[M2]به دو عالم ز ره چاک گریبان رفتم
[B][M1]منم آن کهنه درا، قافلهٔ وحشت را
[M2]که ز سرتاسرِ این دشت، خروشان رفتم
[B][M1]منم آن مایه کسادِ سرِ بازار جنون
[M2]که ز افسردگی از خاطر طفلان رفتم
[B][M1]منم آن نغز نوا، طایر طوبی مسکن
[M2]که به طوف حرم حجّت رحمان رفتم
[B][M1]علی عالی اعلی که به دریوزه او
[M2]خشک لب آمدم و غیرت عمّان رفتم
[B][M1]سرورا، آگهی از حال پریشان دلم
[M2]که به تاراج حوادث سر و سامان رفتم
[B][M1]گوییا عضو ز جا رفته ام، آرامم نیست
[M2]تا ز ایران بدر از گردش دوران رفتم
[B][M1]ای شه مصر که با خسته دلانت نظری ست
[M2]دست من گیر که در کلبهٔ احزان رفتم
[B][M1]فکر من کن که تو سرمایهٔ محتاجانی
[M2]که از این مرحله خوش بی سر و سامان رفتم
[B][M1]آمدم غرقهٔ عصیان به پناه دَرِ تو
[M2]شکر جود تو که مستغرق غفران رفتم
[B][M1]گر چه از خال ثنا، حسن تو مستغنی بود
[M2]به مدیح تو شها حسرت حسّان رفتم
[B][M1]گرچه نامد سخنی لایق شأن ات به لبم
[M2]به ثنای تو شها، غیرت سحبان رفتم
[B][M1]نیست جای سخن این بحر نفس سوز حزین
[M2]به خموشی زدم، از تنگی میدان رفتم
[B][M1]کلکم افتاد به غوّاصی این بحر سراب
[M2]شمع سان در سر این فکر به پایان رفتم
[A]
[B][M1]از یمن سرفرازی مدح خدایگان
[M2]کلکم گذشته از علم شاه کاویان
[B][M1]والا گهر فرشته سیر عقل دیده ور
[M2]فرزانهٔ زمانه و دانا دل زمان
[B][M1]از ابر کف به تشنهٔ امّید کام بخش
[M2]وز لطف حق به دولت جاوید کامران
[B][M1]قطبین را به لنگر تمکینش اقتدار
[M2]سعدین را به دولت مسعودش اقتران
[B][M1]املاک را ز فیض ولایش سموِّ قدر
[M2]افلاک را ز خاک جنابش علوّ شان
[B][M1]شاهنشه سپهر و به درویش همنشین
[M2]فرمانروای مهر و به هر ذرّه مهربان
[B][M1]از ابر دست همّت او، بحر مستفیض
[M2]وز رشح جام فطرت او، عقل سرگران
[B][M1]رنگین گل همیشه بهار ریاض قدس
[M2]یکتا دُرِ خزانهٔ گنجور بحر و کان
[B][M1]دیباچهٔ سعادت و مجموعهٔ شرف
[M2]بسم الله صحیفهٔ شایان کن فکان
[B][M1]شاه چراغ احمد بن موسی آنکه هست
[M2]در راه گرد موکب او چشم اختران
[B][M1]شاها تویی که ابر کفت در بهار و دی
[M2]بارد به کشتزار جهان فضل و امتنان
[B][M1]آگاهی تو از دل هر قطره با خبر
[M2]دانایی تو از لب هر ذره ترجمان
[B][M1]حلم تو همچو کوه به گیتی گران رکاب
[M2]حکم تو چون صباست به عالم سبک عنان
[B][M1]بی قدرتر ز سینهٔ بی معرفت بود
[M2]در مخزن جلال تو صندوق آسمان
[B][M1]هر سوی مجلس تو بود رشک هشت خلد
[M2]هر خوان به سفرهٔ تو بود گنج هفت خوان
[B][M1]آسوده تا ز عهد تو عالم به مهد امن
[M2]یک شب ز دیده می نرود خواب پاسبان
[B][M1]یاجوج فتنه، قصد جهان خراب داشت
[M2]تابست سدِّ حادثه را چون تو قهرمان
[B][M1]روزی که نیلگون شود از موکبت زمین
[M2]چون، موج سر به سر همه خیل و حشم روان
[B][M1]اقبال همره، آیت فتح و ظفر قرین
[M2]خور در رکاب و توسن افلاک زیر ران
[B][M1]درهم کشیده از پی حیرت پرپری
[M2]بگشاده پرچم علمت بال پرنیان
[B][M1]گیرد ز سهم نیزه گذاران کرانه، کوه
[M2]دزدد ز بیم نوک سنان سینه آسمان
[B][M1]جایی که ریزد از خم تیغ تو برق کین
[M2]روزی که خیزد از صف خصم تو الامان
[B][M1]افتد ز بیم، لرزه به گردان پیلتن
[M2]گردد ز سهم، خون دل خسروان روان
[B][M1]از یاد صدمهٔ تو گریزد پلنگ لنگ
[M2]وز یاد حمله تو شود قهرمان، رمان
[B][M1]در چنگ سطوت تو چو مور، اردشیر شیر
[M2]در جنب حشمت تو کم از ماکیان، کیان
[B][M1]آن کیست گردنش نبود زیر بار تو؟
[M2]ای پایهٔ جلال تو بر دوش آسمان
[B][M1]دست تو گشته است به مردانگی علم
[M2]در رزم خود درفش و به بزم است درفشان
[B][M1]هم رایج از تو شد زر خورشید بر فلک
[M2]هم فلس ماهی از تو به دریا بود روان
[B][M1]تا دیده ریزش کف گوهر نثار تو
[M2]ریزد سپهر خاک خجالت به فرق کان
[B][M1]ای از ازل زکهنه سوارانت آفتاب
[M2]وی تا ابد ز پیر غلامانت آسمان
[B][M1]خواهم در این زمانه که از بی فتوتی
[M2]بسته ست آسمان کمر کین بخردان
[B][M1]خود را ز جور چرخ کشم در پناه تو
[M2]ای پیش آستان تو خم، پشت آسمان
[B][M1]در بحر عشق، کشتی شوق مرا بود
[M2]از پرده های دیده ی یعقوب بادبان
[B][M1]دربند یک اشارت ازآن حضرت است و بس
[M2]پرواز اوج عزت و آزادی از هوان
[B][M1]من کیستم که جبهه بر آن آستان نهم؟
[M2]ای سجده بر به خاک درت فرق فرقدان
[B][M1]دل را اگر به مهر تو دادم به من مگیر
[M2]ای ذره در هوای تو خورشید خاوران
[B][M1]من پیش خیل شعله پرستان سمندرم
[M2]آورده ام به خاک درت آتش ارمغان
[B][M1]از نشئهٔ ولای تو پا بر جهان زدم
[M2]آری ز عالمی گذرد مست سرگران
[B][M1]مگذار در تطاول این کهنه دل سپهر
[M2]مپسند در شکنجهٔ این تیره خاکدان
[B][M1]این مشت خاک سوده که اکسیر دانش است
[M2]مگذار ناکسان بفروشند رایگان
[B][M1]بیگانه ی نیاز نیم، ناز شاهد است
[M2]زادیم از زمانه من و عشق توامان
[B][M1]گر لطف می نمایی اگر کین، به ما خوش است
[M2]جور تو جان فزاتر از انصاف دیگران
[B][M1]در راه ناوک تو بود چاک، سینه ام
[M2]چون چشم عاشقان به ره وصل دلستان
[B][M1]با چاکر فقیر خود آن کن که عالمی
[M2]گویند کو به دولت شاه است آنچنان
[B][M1]نزدیک شد ز شرم زبان را کشد به کام
[M2]کلکم که در قلمرو نطق است مرزبان
[B][M1]تا اختر مراد بود درگذر حزین
[M2]دستی ز دل برآر، به اقبال همعنان
[B][M1]بر دشت، سایه تا فکند ابر بهمنی
[M2]از طرف باغ تا گذرد باد مهرگان
[B][M1]سرسبز باد نخل برومند دولتت
[M2]پامال برق حادثه، کشت مخالفان
[A]
[B][M1]ای دل لباس عاریتی از جهان مخواه
[M2]بر دوش، بار منت هفت آسمان مخواه
[B][M1]تا می توان به لخت جگر ساخت، صبر کن
[M2]دون همّتانه، از فلک سفله نان مخواه
[B][M1]دل می خراش و قوت نما و غذا مجوی
[M2]لب تشنه باش و رشحی ازین خاکدان مخواه
[B][M1]پروانه تا توان شدن، ازگلستان مگوی
[M2]بر شاخسار شعله نشین، آشیان مخواه
[B][M1]در شام هجر، جامهٔ نیلی به بر مکن
[M2]از صبح عید، حلّهٔ کافورسان مخواه
[B][M1]داری طمع که دور به کام دلت شود
[M2]از دوست غیر کام دل دشمنان مخواه
[B][M1]خواهی قدم به تارک روحانیان زنی
[M2]سر را به داغ عشق ده و طیلسان مخواه
[B][M1]پروانه وار بال ملمّع به تن خوش است
[M2]در بر حریر شعله کن و پرنیان مخواه
[B][M1]از هر دو کون، شاهد زیبای فقر را
[M2]بگزین قرین و خسروی قیروان مخواه
[B][M1]در موج خیز حادثه چین بر جبین مزن
[M2]گر تیغ کین ز چرخ ببارد امان مخواه
[B][M1]خواهی که راز غیب نیوشی خمش نشین
[M2]داری طمع که گوش دهندت، زبان مخواه
[B][M1]بی همدمان، ز روضه رضوان فرح مجوی
[M2]بی روی دوستان طرب بوستان مخواه
[B][M1]مهر و وفا ز طینت سیمین تنانا مجوی
[M2]رسم محبت از دل نامهربان مخواه
[B][M1]دیدار یار می طلبی طاقت تو کو؟
[M2]گلگشت ماهتاب به ملک کتان مخواه
[B][M1]سویت سموم اگر بوزد، رو به پس مکن
[M2]خورشید حشر اگر بدمد، سایبان مخواه
[B][M1]در بحر بی کران بلا دست و پا مزن
[M2]درکام اژدها چو درافتی امان مخواه
[B][M1]از جلوه های عالم فانی ز جا مرو
[M2]بنشین و ابرش فلکش زیر ران مخواه
[B][M1]بر نفس خود سوار شو و بارگی مجوی
[M2]بر نطع فقر واکش و برگستوان مخواه
[B][M1]ترک تعلق ایمنت از راهزن کند
[M2]برگ سفر ز خود بفشان، کاروان مخواه
[B][M1]این نُه صدف ز گوهر مهر و وفا تُهیست
[M2]جنس وفا ز جوهریِ آسمان مخواه
[B][M1]دنبال جلوه های سراب جهان مَرو
[M2]دل پاس دار و دیدهٔ حسرت فشان مخواه
[B][M1]تا موسیان طبع کجا رو به حق کنند
[M2]ناقوسیان بتکده لبّیک خوان مخواه
[B][M1]در گلشن زمانه، حزین را نشان مجوی
[M2]عنقای مغرب از قفس بلبلان مخواه
[B][M1]بفکن ز کف صحیفه و بشکن دوات را
[M2]زبن بیش، بار خامه به دوش بنان مخواه
[A]
[B][M1]ای پرتو جمال تو را مظهر آفتاب
[M2]آیینه دار حسن تو نیک اختر آفتاب
[B][M1]اوّل جبین ز خاک رهت غازه می کند
[M2]چون صبح سر برآورد از خاور آفتاب
[B][M1]حربا زلال عشق تو از مهر می کشد
[M2]صاف شراب حسن تویی، ساغر آفتاب
[B][M1]سرو تو سایه تا به سر خاکیان فکند
[M2]افتاده از فراق تو بر بستر آفتاب
[B][M1]در حسرت زلال وصال تو سوخته ست
[M2]تو چشمهٔ حیاتی و اسکندر آفتاب
[B][M1]یک لالهٔ برشته دل داغ دیده ای ست
[M2]از عارض تو، بر فلک اخضر آفتاب
[B][M1]از جوق هندوان تو یک پاسبان، زحل
[M2]وز خیل چاکران تو یک صفدر آفتاب
[B][M1]از قصر رفعت تو بود کهتر آسمان
[M2]وز ذرّه با فروغ رخت کمتر آفتاب
[B][M1]تا بر رخت سپند بسوزد ز اختران
[M2]بر کف گرفته بنده صفت مجمر آفتاب
[B][M1]از شرم تیرگی نتواند سپید شد
[M2]در روزگار حسن تو چون شب پرآفتاب
[B][M1]سنجیدن رخ تو به خورشید، احولی ست
[M2]تو نور چشم عالمی و اعور آفتاب
[B][M1]حسنش خزان شود ننهد گر به بندگی
[M2]بر خاک درگه تو، رخ احمر آفتاب
[B][M1]در سلک خادمان دل افروز محفلت
[M2]باشد یکی غلام نکو منظر آفتاب
[B][M1]تنها زنی به قلب دل و دین عالمی
[M2]تازد همیشه یک تنه بر لشکر آفتاب
[B][M1]جایی که رای روشنت از رخ کشد نقاب
[M2]بیرون نیاورد ز گریبان سر آفتاب
[B][M1]در وصف عارض تو، چو گیرد به کف قلم
[M2]ریزد فرو ز کلک ثناگستر آفتاب
[B][M1]هر نکته ای ز چامهٔ روشن بیان تو
[M2]در معنی است گوهر و در پیکر آفتاب
[B][M1]دفتر به پیش خامه تو را عرضه گر دهد
[M2]از هر خط شعاع، خورد نشتر آفتاب
[B][M1]ای چشمهٔ زلال که در اشتیاق تو
[M2]دارد ز مهر، حالت نیلوفر آفتاب
[B][M1]در ملک حسن، باج نهد خامه ات بر او
[M2]افلاس را اگر نکند محضر آفتاب
[B][M1]در پیشگاه سدّهٔ قصر جلال تو
[M2]چون جوکیان، نشسته به خاکستر آفتاب
[B][M1]گیرد رواج، قرصهٔ ناقص عیار او
[M2]نام تو را چو سکّه زند بر زر آفتاب
[B][M1]چون جلوهٔ تو پای نهد در رکاب ناز
[M2]آرد پی نیاز، سر و افسر آفتاب
[B][M1]گیسوی عنبرین چو به دوش و بَر، افکنی
[M2]گیرد سواد موی تو در عنبر آفتاب
[B][M1]نقش سُم سمند تو، تا جلوه گر نگشت
[M2]هرگز ندیده بود ز خود بهتر آفتاب
[B][M1]خونش حلال غمزهٔ مرد افکنت شود
[M2]از ابر اگر به سر نکند معجر آفتاب
[B][M1]تا آتشین عذار تو را قبله ساخته ست
[M2]می پرورد به دامن خود آذر آفتاب
[B][M1]تا نور فیض شمع جمال تو برفروخت
[M2]پروانه وار، سوخته بال و پر آفتاب
[B][M1]از رای مستقیم تو صد طعنه می خورد
[M2]پا گر نهد برون ز خط محور آفتاب
[B][M1]تا شد حریف طالع منصوبه ساز تو
[M2]نقش کساد باخته در ششدر آفتاب
[B][M1]مپسند پرده برفتد از تیره بختیم
[M2]ناگه، در اَبرِ خط نکنی مضمر آفتاب
[B][M1]از دولت تو، سایهٔ بال هما شود
[M2]بر فرق عاشقان تو، در محشر آفتاب
[B][M1]آرایش عذار نکو باد، طرّه ات
[M2]تا سایه را مجال نباشد در آفتاب
[A]
[B][M1]هر چند که دنیاست رَه و ما همه راهی
[M2]افتاده مرا زورق هستی به تباهی
[B][M1]پوشیده شب ظلمت گیتی، گهرم را
[M2]من چشمهٔ حیوانم و هند است سیاهی
[B][M1]یا هست مضیّق تن و من یوسف زندان
[M2]یا خود من و چرخیم به هم، یونس و ماهی
[B][M1]یا انجم سطع فلک و صبح جهانم
[M2]از اشک سحرگاهی و از آه پگاهی
[B][M1]انصاف به دیوان که جویم به که نالم؟
[M2]دعوی ز من و از فلک سفله گواهی
[B][M1]من دانم و دل کز ستم دهر چه دیدم
[M2]دل آینهٔ صورت حال است کماهی
[B][M1]برگوهر من رفته ستم در خزف آباد
[M2]نه حسرت مالی ست نه اندیشهٔ جاهی
[B][M1]هر لحظه بود نفرتم از دهر فزونتر
[M2]تا هست در اقطار جهان، آمر و ناهی
[B][M1]اسباب مساعد نشد، ایّام معاون
[M2]ورنه نیم از روی خرد، مُخطی و ساهی
[B][M1]صد پلّه فرود آورد از قدر مقامم
[M2]گر عقل خطابم دهد ادراک پناهی
[B][M1]من نورم و اجرام طبیعی همه ظلمت
[M2]یکجا نشود جمع سفیدیّ و سیاهی
[B][M1]یاور نه و اسباب تنافر همه حاضر
[M2]در عهد من آماده بود هر چه بخواهی
[B][M1]بی گرز و کمند از کف رستم چه گشاید؟
[M2]رایج به زر و سیم شود سکّهٔ شاهی
[B][M1]با جوهر ذاتی چه کند سام تهی دست؟
[M2]جان مفت دهد، تیغ ز کف داده سپاهی
[B][M1]فرزین چو گشادی ندهد فیل شود مات
[M2]هر کس به حریفی ست درین عرصه، مباهی
[B][M1]گر جذبهٔ بیجاده عنان گیر نگردد
[M2]جنبش ز مقامی نکند، قوّت کاهی
[B][M1]در پیچ و خم غم، گسلد رشتهٔ عمرش
[M2]رستم نرسد گر به سر بیژن چاهی
[B][M1]انتاج محال است ز شکلی که عقیم است
[M2]تدبیر چه سازد به قضایای الهی
[B][M1]معنی نبود در رقم دفتر ایّام
[M2]تاریخ جهان است پر از قصهٔ واهی
[B][M1]کودک نیم ای چرخ که بازم به تو لُعبت
[M2]اقبال تو خوش باد به اصحاب ملاهی
[B][M1]ته کاسهٔ جم روزیِ این گرسنه چشمان
[M2]ارزانی این تاجوران تخت و کلاهی
[B][M1]سختی ز تو، از صبر قوی پنجه تحمّل
[M2]خصمی ز تو، از دیدهٔ من خیر نگاهی
[B][M1]پایان نبود بخل تو و همّت ما را
[M2]ابعاد مجرد نپذیرند تناهی
[B][M1]از قسمت افلاک حزین، این گله بگذار
[M2]از بیش وکم آن نفزایی و نه کاهی
[A]
[B][M1]بنده ام، مسکنت سرای من است
[M2]خاکم، افتادگی عصای من است
[B][M1]سر ز تیغ جفا نمی تابم
[M2]هر چه خواهد کند، خدای من است
[B][M1]صافیِ می فروش دیر مغان
[M2]به ز سجّادهٔ ریای من است
[B][M1]ناتوان ناله ای که می شنوی
[M2]در نی استخوان نوای من ست
[B][M1]مزرعم دانهٔ ندامت داد
[M2]کف افسوس، آسیای من است
[B][M1]شهری عشقم و غریب جهان
[M2]ملک کونین، روستای من است
[B][M1]ای مغان آتش مرا بخرید
[M2]کف خاکستری بهای من است
[B][M1]بلبل مست گلشن معنی
[M2]طبع بیگانه آشنای من است
[B][M1]نمک سینهٔ جگرریشان
[M2]به زبان غزلسرای من است
[B][M1]استخوانی که در تن معنیست
[M2]سیر مغز، از نواله های من است
[B][M1]بر ضمیرفلک، صفیرم ریخت
[M2]در صماخ فلک صدای من است
[B][M1]بی خبر نیستم،که قاصد شوق
[M2]هدهد وادی سبای من است
[B][M1]جرس کاروان بی خبری
[M2]دلخراشیدهٔ نوای من است
[B][M1]شکن آموز زلف سروقدان
[M2]شکن قامت دوتای من است
[B][M1]زبب گوش وکنار شاهد عشق
[M2]گهر کلک نکته زای من است
[B][M1]صاف صدق و زلال مهر و وفا
[M2]درد میخانهٔ صفای من است
[B][M1]ز آسمان برترم به یک قامت
[M2]بر سر روزگار، پای من است
[B][M1]زال دنیا اگر به کامم نیست
[M2]گنه از نفس پارسای من است
[B][M1]سرو دیهیم کشورآرایان
[M2]پشت پا خوردهٔ گدای من است
[B][M1]برد افلاک اگر به هم دوزند
[M2]کوته از قد کبریای من است
[B][M1]صبح گردن فراز در میدان
[M2]سایه پرورده لوای من است
[B][M1]حرکات ممثل و مایل
[M2]خارج از خط استوای من است
[B][M1]همّت من اگر گشاید روی
[M2]نقد کونین، رونمای من ست
[B][M1]در سلوک، آسمان سهیمم نیست
[M2]انتهای وی ابتدای من است
[B][M1]عرصهٔ دهر را پیاده نیم
[M2]اشهب عمر، بادپای من است
[B][M1]یک پر کاه در بساطم نیست
[M2]جذبه کی کار کهربای من است؟
[B][M1]نیست نقصان حزین مرا از مرگ
[M2]عشق سرمایهٔ بقای من است
[B][M1]برنتابد خرابی آثارم
[M2]قصر خلد سخن بنای من است
[A]
[B][M1]چشمم گشوده است در فیض نوبهار
[M2]از داغ، ریخته ست دلم طرح لاله زار
[B][M1]منت خدای راکه به عون عنایتش
[M2]منت پذیر نیستم از خلق روزگار
[B][M1]پنجاه ساله، هستی پا در رکاب من
[M2]با ذلت سرای سپنجی نشد دچار
[B][M1]مشت استخوان جسم فنا را به زندگی
[M2]هرگز به دوش خلق نکردم چو مرده بار
[B][M1]مستغنیانه گام زدم چون مجردان
[M2]بردم اگر پیاده وگر تاختم سوار
[B][M1]گرحلقهٔ هلال و سمند سپهر بود
[M2]پا را نکرده ام به رکاب کس استوار
[B][M1]ابنای روزگار عیال همند و من
[M2]می زیبدم به غیرت مردانه افتخار
[B][M1]یکران همّت است به زیر رکاب من
[M2]بر باد پای عزم خودم چون فلک سوار
[B][M1]تمکین به خود گزاف چو کشتی نبسته ام
[M2]فطری بود چوکوه مرا لنگروقار
[B][M1]ننهاده ام به صدر ونعال کسی قدم
[M2]نشکسته ام ز جام و سفال کسی خمار
[B][M1]نفکنده ام به مهره و نقش کسی دوشش
[M2]نگرفته ام به کاخ سپنج کسی قرار
[B][M1]مرهون منتی نیم از فیض بحر و بر
[M2]ممنون قطره ای نیم از ابر نوبهار
[B][M1]نگرفته ام ز دست مسیح و خضر قدح
[M2]نشکسته ام ز گرده خورشید و مه، نهار
[B][M1]همّت برآن سراست که خرگه برون زند
[M2]از تنگنای عرصهٔ این نیلگون حصار
[B][M1]در کودکی که بود دلم مایل هنر
[M2]جوشید ذوق شعر ز طبع گهر نثار
[B][M1]هر مصرعم ز زلف رسا دلفریبتر
[M2]هر نقطه ام به شوخی خالِ عذار یار
[B][M1]حسن بلاغت و نمک گفتگوی من
[M2]شوری فکند در دل عشّاق بی قرار
[B][M1]صوفی به خانقاه، سرایید گفته ام
[M2]مطرب به ساز بزم، ز شعرم کشید تار
[B][M1]در شرق و غرب شعشعهٔ فکرتم دوند
[M2]عالم گرفت لمعهٔ این تیغ آبدار
[B][M1]هر صفحه را ز سنبل و ریحان چمن چمن
[M2]مرغوله ریز خامهٔ من ریخت در کنار
[B][M1]می گفت ادیب عقل که با شعر خو مگیر
[M2]ترسم فرو برد سر کلک تو را به عار
[B][M1]فکری که هست قائمهٔ عرش معرفت
[M2]نطقی که کرده روح قدس نفخه اش نثار
[B][M1]در بحر نظم، کز خزف ابلهان پر است
[M2]حیف است ربزد آب رخ فضل و اعتبار
[B][M1]بنگر به خسّت شرکا و نظر بپوش
[M2]ازگلشنی که دیده خراشد به نیش خار
[B][M1]اوّل ببین، حریفِ که می بایدت شدن
[M2]وانگه درآ به عرصهٔ میدان گیر و دار
[B][M1]زینها گذشته، تربیت دیگرت کنم
[M2]ای درگهت ز راه هنر در شکسته خار
[B][M1]آگه مگر نه ای که گذارد کم هنر
[M2]از مایهٔ نصیب تو چرخ ستیزه کار؟
[B][M1]افزون مکوش و مصلحت کار خود ببین
[M2]زین بیشتر ستم به دل و جان روا مدار
[B][M1]من گفتمش که آنچه سرودی به گوش من
[M2]آیات حکمت است و سزاوار گوشوار
[B][M1]لیکن یکی ست سود و زیان زمانه ام
[M2]سنجیده ایم هر دو، به میزان اعتبار
[B][M1]شاید رسد به اهل دلی گفتگوی من
[M2]کیفیّتی فزایدش این جام بی خمار
[B][M1]از نقش کم زنان چه زیان پاکباز را؟
[M2]کی همسر منند حریفان بدقمار؟
[B][M1]جوقی سیه زبان تهی مغز، چون قلم
[M2]مشتی زنخ زنان سفه سنج نابکار
[B][M1]بازار گرمی خزف این گروه را
[M2]عارف نهد چه وزن، به میزان اعتبار؟
[B][M1]شعرش مخوان که مشت کلوخی فراهم است
[M2]نظمش مگو که ناسره قلبی ست کم عیار
[B][M1]سستی مثابه ای! که گشایند چون دهن
[M2]جولاهه ای تنیده مگر تار، گرد غار
[B][M1]خام است و بی طراوت و بی مغز و بی مزه
[M2]فالیز بهمن آورد این گونه میوه بار
[B][M1]دیماه خاطرند به الفاظ بارده
[M2]یخ بندد از برودتشان در جگر بخار
[B][M1]و آن نکته ات که رزق کمی گیرد از هنر
[M2]روشن بود به تجربه کاران روزگار
[B][M1]امّا گزیر نیست که برهان خسّت است
[M2]رزق دو روزه را به هنر کردن اختیار
[B][M1]دندان آز، تیز به الوان رزق نیست
[M2]ما را همین به خوردن خون دل است کار
[B][M1]پاسخ چو دادمش، خردم اذن داد و گفت
[M2]میدان ز توست، گوی سخن زن به اقتدار
[B][M1]دادم عنان به طبع، اگر سهل اگر حرن
[M2]راندم کمیت خامه، اگر بحر اگر کنار
[B][M1]تا این زمان که عمر ز پنجاه درگذشت
[M2]دارم بنان و خامه، همان طفل نی سوار
[B][M1]ظلمی،که بر قوافی بیچاره رفته بود
[M2]از شاعران کُند شعور و ستم شعار
[B][M1]یکسر زدودم، از قلم معدلت شیم
[M2]انصاف دادم، از رقم کسروی مدار
[B][M1]کام سخن ز کلک من افتاد در شکر
[M2]دام نفس مراست، غزال ختن شکار
[B][M1]تا قرب سی هزار ز اشعار دلفریب
[M2]بر صفحهٔ زمانه نوشتیم یادگار
[B][M1]معنی به حشمتی که بود بحر پرشکوه
[M2]لفظش به جودتی که بود موج جویبار
[B][M1]سنجیدگی چنان که ز لب ناشنیده گوش
[M2]بی اختیار، دل کشدش در بر و کنار
[B][M1]پیرایهٔ قبول و صفای نفس به هم
[M2]لطف اشارت و نمک عاشقی به کار
[B][M1]شرمندهٔ من است گهرهای آبگون
[M2]پروردهٔ من است سخنهای آبدار
[B][M1]از شرم نقطه ای که سنان نیم فشاند
[M2]خورشید خویش را زده، بر تیغ کوهسار
[B][M1]گاهی مگر به خاطر آیندگان رسیم
[M2]ما در گذرگه و سخن ماست پایدار
[B][M1]مست گذاره ایم چو موج از قفای هم
[M2]در کاروان ما قدمی نیست استوار
[B][M1]اکنون نمانده است به دل ذوق گفتگو
[M2]کوتاهی از من و کرم از آفریدگار
[B][M1]خامش حزین که نامه به پایان رسانده ای
[M2]وقت است خامه را فکند، دست رعشه دار
[A]
[B][M1]نبندی دل ای بخرد هوشیار
[M2]به جادوی نیرنگی روزگار
[B][M1]فریبنده دیوی ست زرّین پرند
[M2]سیه دل نگاریست سیمین عذار
[B][M1]فریبا نگردی به دستان او
[M2]که کردهست بازوی رستم نزار
[B][M1]فراغت نخسبی در ایوان او
[M2]که سیل است و ارکانش نااستوار
[B][M1]چه بالین و بستر گران کرده ای؟
[M2]که ابر است و بام تو سوراخ دار
[B][M1]به انس سرای سپنجی مپیچ
[M2]که ناپایدار است و بی اعتبار
[B][M1]ننازی به مهر سپهر دو رنگ
[M2]نبازی به این مهرهٔ کم عیار
[B][M1]کمین کش کمانی ست بس کینه توز
[M2]جگر دوز تیری ست غافل شکار
[B][M1]گرفته ست چالاک رخش از حریف
[M2]فکنده ست بر خاک، سام سوار
[B][M1]دریده ست درع نریمان به زور
[M2]بریده ست شریان شیران هزار
[B][M1]زره کرده چرم هژبران ز تیر
[M2]گره کرده بازوی مردانِ کار
[B][M1]فروکنده گوری ز بهرام گور
[M2]کفن کرده خفتان اسفندیار
[B][M1]بزن مطرب آن نای عیسی نفس
[M2]بده ساقی آن جام دشمن خمار
[B][M1]بخوان از من این نظم سنجیده نغز
[M2]که از مغز گیتی برآرم دمار
[B][M1]به دور آور آن شادی آور قدح
[M2]که دلگیرم از گردش روزگار
[B][M1]گران گشته بر دوش من زندگی
[M2]شکسته ست پشتم درین زیر بار
[B][M1]به عهدی درین هفت خوانم اسیر
[M2]به عمری درین ششدرم سوگوار
[B][M1]درین سجن اندوهگین بی قرین
[M2]درین کاخ سیمابگون بی قرار
[B][M1]چه پویم ره شکوهٔ بیکران؟
[M2]چه گویم ز حرمان یار و دیار؟
[B][M1]کجا تاب و این سینهٔ شعله خیز؟
[M2]کجا خواب و این چشم اختر شمار؟
[B][M1]حزین از نوای پریشان تو
[M2]دل غنچه خون است و اشک هزار
[B][M1]بیفکن کنون زخمهای خامه را
[M2]که نازک بود تار و کف رعشه دار
[A]
[B][M1]کشور هند که بادا بری از خوف و خلل
[M2]آفتابیش فرازندهٔ قدر است و محل
[B][M1]کز شرف سایهٔ آن باج نهد برخورشید
[M2]شرف از پایهٔ او وام کند اوج زحل
[B][M1]آفتاب فلک اعظم دولت، دِدی دَت
[M2]کآفتاب فلکش کرده رقم، عبداقل
[B][M1]جلوه اش گر به صنم خانه گذار اندازد
[M2]عزّت او شکند رونق عزّی و هبل
[B][M1]ذوق نوشین لب او کرده به شیرین کاری
[M2]دل پرشور مرا خانهٔ زنبور عسل
[B][M1]شوق سودازدگان راه نفس راگیرد
[M2]نشتر غمزهٔ او،گر نگشاید اکحل
[B][M1]گر گرانقدری او لنگر تمکین فکند
[M2]تاگلو غرق کند گاو زمین را به وحل
[B][M1]خرد پیر نیارد گره از کار گشود
[M2]هست این عقده مگر نزد خرد لاینحل
[B][M1]از صیاح عرب و فرس و فرنگ و لُر و هند
[M2]هر چه مستعمل او نیست، شمارم مهمل
[B][M1]یاد آن غمزه اگر در دل بسمل گذرد
[M2]لذّت نوش دهد نشتر چون خار اجل
[B][M1]نیزهٔ خطی او کرده به اجرام سپهر
[M2]آن تطاول که مگر میل کند با مکحل
[B][M1]فیل گردون صفت او چو درآید به خرام
[M2]افکند صدمهٔ او، گاو زمین را به وحل
[B][M1]حبّذا این چه شکوه است و چه جاه و چه جلال؟
[M2]مرحبا، این چه علوّ است و چه شأن و چه محل؟
[B][M1]چون نگیرد سخنم نازکی از فکر دقیق
[M2]دارم اندیشهٔ آن موی میان را به بغل
[B][M1]ای سرآمد به هنر بر همه اصحاب کمال
[M2]وی سر و سرور و سردفتر ارباب محل
[B][M1]سخنی چند سزاوار تو دارم بشنو
[M2]در جهان ما صدق نکتهٔ ما قلَّ و دَل
[B][M1]کِشت دولت نشود سبز،گر از خون عدو
[M2]جوهر تیغ تو، جاری ننماید جدول
[B][M1]گر تو ای جان جهان پا نگذاری به میان
[M2]کار ایّام شود چون تن بی جان، مهمل
[B][M1]جُست در هند بسی، دیدهٔ انصاف و نیافت
[M2]جز تو شایان نثار گهر مدح و غزل
[A]
[B][M1]تا گشت عدل و رای تو معمار روزگار
[M2]در هم شکسته شد در و دیوار روزگار
[B][M1]از سیل بیخ و بُن کن ظلمت نمانده است
[M2]آسودگی به سایهٔ دیوار روزگار
[B][M1]غیر از فغان و شکوه نخیزد ترانه ای
[M2]با زخمهٔ مخالفت، از تار روزگار
[B][M1]دل نشکفد چو غنچهٔ پیکان به دور تو
[M2]لب خنده ای نمانده به سوفار روزگار
[B][M1]در کشور تمیز تو، صد طعنه می رود
[M2]از موزهٔ زمانه به دستار روزگار
[B][M1]افتاده است از تو به کار جهان گره
[M2]تنها تویی تو، عقدهٔ دشوار روزگار
[B][M1]مانند ذات بی بدلت، پاره دنبه ای
[M2]هرگز نبوده است به شلوار روزگار
[B][M1]رای تو گشته ناسخ احکام عقل و عرف
[M2]شعری بجا نمانده ز آثار روزگار
[B][M1]میزان معدلت، ز تو نااستوار شد
[M2]جز سنگ کم نمانده به بازار روزگار
[B][M1]از بس به دهر، سیرت زشت است آشکار
[M2]نتوان گشود دیده، به رخسار روزگار
[B][M1]در عهدت، آب و آینه از عکس عاریند
[M2]از بس ندیدنی شده دیدار روزگار
[B][M1]کو دست و تیغ حق طلبی کز میان برد
[M2]ای مدّت حیات تو زنار روزگار؟
[B][M1]ترسم بنات نعش، به افسون شود یتیم
[M2]از عشوهٔ تو مادر غدّار روزگار
[B][M1]افتاده از میامن عهد مبارکت
[M2]با ریش گاو و ...ون خران، کار روزگار
[B][M1]ناید ز خامه، وصف امینان حضرتت
[M2]یکسر سبک سر و همه طرار روزگار
[B][M1]خاییده خامه را عوض لقمه از شره
[M2]بربوده مهره، از دهن مار روزگار
[B][M1]جوع البقرگرفته خران را به عهد تو
[M2]یک برگ کاه نیست در انبار روزگار
[B][M1]گاو زمین ندیده گرانجان تر از تویی
[M2]ای لاشهٔ خبیث تو، سربار روزگار
[B][M1]کناس را ز نکهت کوی تو نفرت است
[M2]ای نکبت تو، مایهٔ ادبار روزگار
[B][M1]از بس کشیده ای به قطار بهادران
[M2]سایس نمانده است به طومار روزگار
[B][M1]جز کرم شب فروز به گیتی نیامده ست
[M2]کون سوخته تر از تو، در ادوار روزگار
[B][M1]همسنگ با گهر نهی از بخل قطره را
[M2]پیشت یکی ست، اندک و بسیار روزگار
[B][M1]در خاک نرم، میخ زدن جایگیر نیست
[M2]تاکی کنم به ناف تو، مسمار روزگار؟
[END]