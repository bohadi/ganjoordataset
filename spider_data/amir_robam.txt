[START][A]
[B][M1]گر سینه بخست شاه سنجر ما را
[M2]کم نیست خمار عشق در سر ما را
[B][M1]گر دل‌بر بود یار دلبر ما را
[M2]پیکان بَدَل دل است در بر ما را
[A]
[B][M1]بیقدرکند رخ تو لالستان را
[M2]تشویر دهد لب تو خوزستان را
[B][M1]ان‌کس که تورا قبلهٔ ترکستان دید
[M2]از بهر تو کرد قبله‌ ترکستان را
[A]
[B][M1]ای تاخته از جهان جهانبانان را
[M2]برهم زده ملک و خانهٔ خانان را
[B][M1]ای وارث نامدار سلطانان را
[M2]فخرست به تو جمله مسلمانان را
[A]
[B][M1]شاها ادبی کن فلک بد خو را
[M2]گر چشم رسانید رخ نیکو را
[B][M1]گرگوی خطا کرد به چوگانش زن
[M2]ور اسب خطا کرد به‌ من بخش او را
[A]
[B][M1]شاها همه تدبیر صواب است تو را
[M2]وز بخت به فرخی جواب است تو را
[B][M1]آتش تیغی و نفع آب است تورا
[M2]از خاکی و نور آفتاب است تورا
[A]
[B][M1]جاوید شها عز و شرف باد تو را
[M2]تیغ و قلم و جام به‌ کف باد تو را
[B][M1]از تاجوران هزار صف باد تو را
[M2]صد شاه خلیفهٔ خَلَف باد تو را
[A]
[B][M1]مهرست ظفر نگین فرمان تو را
[M2]صید است بهشت دام احسان تو را
[B][M1]خاک است ستاره صحن میدان تو را
[M2]گوی است زمانه خَمٌ جوگان تورا
[A]
[B][M1]خورشید چو بیند ای ملک رای تورا
[M2]وین فر و جمال عالم ارای تورا
[B][M1]جوینده شود بزمگه و جای تو را
[M2]تا سجده برد خاک‌کف پای تورا
[A]
[B][M1]خورشید فلک سجده برد رأی تو را
[M2]ور سجده برد روی دلارای تورا
[B][M1]من خود چه‌ کسم که جان کنم جای تو را
[M2]جان در تن من خاک سزد پای تو را
[A]
[B][M1]ای شاه چو بیند آسمان رای تو را
[M2]وین طبع لطیف رامش افزای تو را
[B][M1]احسنت زند طلعت زیبای تو را
[M2]خواهد که شود خاک‌ کف پای تو را
[A]
[B][M1]بر خلق توراست پادشاهی ملکا
[M2]وز ماه توراست تا به ماهی ملکا
[B][M1]دور فلک و حکم الهی ملکا
[M2]آن باد و چنان بادکه خواهی ملکا
[A]
[B][M1]در زلف تو آویخته دلبندی ها
[M2]پیش خردت خیره خردمندی ها
[B][M1]در دل دارم که بندگیهات کنم
[M2]تا خود چه کنی تو از خداوندی ها
[A]
[B][M1]ای جام تو آب و آتش ناب شراب
[M2]ای خون عدو ز آتش شمشیر تو آب
[B][M1]گه آتش را کنی تو از آب نقاب
[M2]گه بفروزی ز روی آب آتش ناب
[B][M1]یازنده‌تر از روزشماری ای شب
[M2]تاریک‌تر از زلف نگاری ای شب
[B][M1]از روز همی یاد نداری ای شب
[M2]گویی که سپیده‌دم نداری ای شب
[A]
[B][M1]تا شاه نشاط دجله کردست امشب
[M2]اندر دل بندگان فزودست طرب
[B][M1]دریاست شه پاکدل پاک نسب
[M2]دریا به ‌میان دجله در هست عجب
[A]
[B][M1]کوه از صف ترکان ملک ‌گردد پست
[M2]ز ایشان به هنر یکی و از خصمان شصت
[B][M1]در مجلس و میدان شه حورپرست
[M2]دارند نهاده جام و جان برکفِ دست
[A]
[B][M1]ای شاه زمین بر آسمان داری تخت
[M2]سست است عدو تا تو کمان داری سخت
[B][M1]حمله سبک آری وگران داری لخت
[M2]پیری تو به تدبیر و جوان داری بخت
[A]
[B][M1]ای داده به تو خدای جاه پدرت
[M2]خرم به تو میران و سپاه پدرت
[B][M1]گر بی‌پدرت بماند گاه پدرت
[M2]اندی که تویی به جایگاه پدرت
[A]
[B][M1]بر خاک سر کوی تو ای عشق پرست
[M2]تنها نه منم فتاده شوریده و مست
[B][M1]چون من به سر کوی تو صد عاشق هست
[M2]از پای بیفتاده و جان بر کف دست
[A]
[B][M1]تا شاه گشاده دست بر تخت نشست
[M2]دست همه بیدادگران سخت ببست
[B][M1]دستور به دستوری شاه اندر دست
[M2]از پای فتاده را همی گیرد دست
[A]
[B][M1]این ابر که دُرّ شاهوار آوردست
[M2]بر شادی جشن شهریار آورده ست
[B][M1]آورده نثار مهرگانی هر کس
[M2]او نیز چو دیگران نثار آورده است
[A]
[B][M1]گر خصم نخواست از حسد کار توراست
[M2]ایزد ملکا هر آنچه او خواست نخواست
[B][M1]امروز که راست این سعادت که تو راست
[M2]اقبال فزون گشته و خصمان کم و کاست
[A]
[B][M1]گر نور مه و روشنی شمع توراست
[M2]پس سوزش وکاهش من از بهر چراست
[B][M1]گر شمع تویی مرا چرا باید سوخت
[M2]ور ماه تویی مرا چرا باید کاست
[A]
[B][M1]شاها همه آشوب ز بدخواه تو خاست
[M2]دادار جز آن خواست که بدخواه تو خواست
[B][M1]پیغمبری ملوک بی‌وحی تو راست
[M2]کارت همه معجزات را ماند راست
[A]
[B][M1]شاها اثر صبوح کاری عجب است
[M2]نازد به صبوح هرکه شادی طلب است
[B][M1]باده به همه وقت طرب را سبب است
[M2]لیکن به صبوح‌ کیمیای طرب است
[A]
[B][M1]ای شاه به دولت از جهان بهر توراست
[M2]بر جان و تن مخالفان قهر توراست
[B][M1]سلطانی عصر و شاهی دهر توراست
[M2]با این همه فتح ماوراء‌النهر تو راست
[A]
[B][M1]ای شاه زمانه بخت پیروز تو راست
[M2]اندیشه و رای عالم‌افروز تو راست
[B][M1]شمشیر ظفرساز عدوسوز تو را ست
[M2]ز انطاکیه تا کاشغر امروز تو را ست
[A]
[B][M1]رخشنده چو مهرست ضمیری که تو راست
[M2]عالی چو سپهرست سریری که تو راست
[B][M1]فرمانده خلق است مشیری که تو راست
[M2]مخدوم جهان است وزیری که توراست
[A]
[B][M1]با لشکر عشق تو مباهات خوش است
[M2]با حلقهٔ زلف تو مناجات خوش است
[B][M1]شطرنج‌که در عشق تو بازیم همی
[M2]ما برد نخواهیم که شَهمات خوش است
[A]
[B][M1]علم تو زعلم خضر و آصف بیش است
[M2]حلم تو زحلم مَعن‌ وَاحنَف بیش است
[B][M1]از صاعقه شمشیر تو را تف بیش است
[M2]وز مورچه ترکان تو را صف بیش است
[A]
[B][M1]آن ابر که خاطرش به خاطر برق است
[M2]وان بحر که خلق در نوالش غرق است
[B][M1]وان شمس‌ که تاج دولتش بر فرق است
[M2]طبع و دل و همت رئیس الشرق است
[A]
[B][M1]هر چند که بر زمانه فرمان من است
[M2]فرمان تو بر تن و دل و جان من است
[B][M1]سلطان منم و عشق تو سلطان من است
[M2]من زان تو ام همه جهان زان من است
[A]
[B][M1]مخلوق فراوان است الله یکی است
[M2]وانجا که حقیقت است درگاه یکی است
[B][M1]هستند ستارگان بسی‌، ماه یکی است
[M2]بسیار ملک هست‌، ملکشاه یکی است
[A]
[B][M1]دولت‌ که همه جهان به‌سنجر دادست
[M2]داند به‌ یقین که خوب و درخور دادست
[B][M1]سنجر که وزارت به مظفر دادست
[M2]شک نیست که حق به‌ دست حقور دادست
[A]
[B][M1]نور ملک ای ملک به نام تو درست
[M2]دور فلک ای ملک به دام تو درست
[B][M1]کان ظفر ای ملک به‌ کام تو درست
[M2]جان طرب ای ملک به جام تو درست
[A]
[B][M1]آتش تیغی و تا به محشر تف توست
[M2]باران صفتی و هفت‌کشور صف توست
[B][M1]جم دولتی و قوام دین آصف توست
[M2]دریاکفی و همه جهان درکف توست
[A]
[B][M1]ای شاه دل روشن تو جوشن توست
[M2]عالم شده روشن از دل روشن توست
[B][M1]پریدن جبریل به پیرامن توست
[M2]صید ملک‌الموت سر دشمن توست
[A]
[B][M1]ای یار چو روزگار یار من و توست
[M2]بس کس که حسود روزگار من و توست
[B][M1]این باده که اندوه‌گسار من و توست
[M2]برگیر و بیا که ‌کار کار من و توست
[A]
[B][M1]دولت ‌که تو را داد به من زایل نیست
[M2]وین دل‌که مرا داد به تو غافل نیست
[B][M1]از دولت و دل هر چه رود باطل نیست
[M2]بی‌دولت و دل مراد کس حاصل نیست
[A]
[B][M1]تا دین باشد به جز یکی یزدان نیست
[M2]تا ملک بود به جز یکی سلطان نیست
[B][M1]بر هر دو برون از آن و زین فرمان نیست
[M2]آن بی ‌این نیست هرگز این بی‌ آن نیست
[A]
[B][M1]بیدادی و فتنه در جهان آیین نیست
[M2]شادند جهانیان و کس غمگین نیست
[B][M1]گل هست به باغ ملک اگر نسرین نیست
[M2]رکن‌الدین هست اگر معزالدین نیست
[A]
[B][M1]در عشق توام امید بهروزی نیست
[M2]وز عهد شب وصال تو روزی نیست
[B][M1]از آتش تو دلم چرا می‌سوزد
[M2]چون هیچ تو را عادت دلسوزی نیست
[A]
[B][M1]در راه نسا ای ملک پاک سرشت
[M2]جز سنگ ندیدم به دل سبزه و کشت
[B][M1]دوزخ دره‌ای گذاشتم ناخوش و زشت
[M2]چون پیش تو آمدم رسیدم به بهشت
[A]
[B][M1]آن‌کس‌که چراغ مهر تو در بر یافت
[M2]در خاک به فر دولت تو زر یافت
[B][M1]وان‌کس که خیال کین تو در سر یافت
[M2]در آب ز روی خویش نیلوفر یافت
[A]
[B][M1]تا از برم آن یار پسندیده برفت
[M2]آرام و قرار از دل شوریده برفت
[B][M1]خون دلم از دیده رواست از آنک
[M2]از دل برود هر آنچه از دیده برفت
[A]
[B][M1]ای شاه فلک یاد تو را نوش گرفت
[M2]شمشیر تو را ظفر در آغوش‌ گرفت
[B][M1]اقبال تو را غاشیه بر دوش گرفت
[M2]اد‌بار مخالف تو را گوش گرفت
[A]
[B][M1]گر یابد زهره آگهی از نامت
[M2]خواهد که به‌جای می‌بود در جامت
[B][M1]گر ماه ز چرخ بشنود پیغامت
[M2]آید به ‌زمین و اوفتد در دامت
[A]
[B][M1]ای راحت جان ما ز دو مرجانت
[M2]رنج دل ما زچشم پر دستانت
[B][M1]ما راکه جراحت است بر سینه و دل
[M2]بر سینه ز تیر و بر دل از پیکانَت
[A]
[B][M1]از تیغ چو آب تو به رزم آتش زاد
[M2]تا خصم ز باد حمله در خاک افتاد
[B][M1]از بیم دلش پرآتش و سر بر باد
[M2]دو دیده پرآب روی بر خاک نهاد
[A]
[B][M1]خالق همه اقبال خلایق به تو داد
[M2]تا دهر بود بقای اقبال تو باد
[B][M1]تو باده به‌ دست همچنین با دل شاد
[M2]بدخواه تو جان و خان و مان داده به‌ باد
[A]
[B][M1]باکم ز منی پای تو اندر گل باد
[M2]با به ز تویی مراد من حاصل باد
[B][M1]گر دل پس از این هوای تو خواهد جست
[M2]لعنت ز خدای بر من و بر دل باد
[A]
[B][M1]هرگز دل تو به هیچکس شاد مباد
[M2]وز بند تو بندهٔ تو آزاد مباد
[B][M1]تا عشق تو را دلم عمارت نکند
[M2]ویران شدهٔ عشق تو آباد مباد
[A]
[B][M1]گیتی ملکا جز به تو آباد مباد
[M2]در عادت تو جز هنر و داد مباد
[B][M1]خصم تو ز بند محنت آزاد مباد
[M2]هر کاو به تو شادی نکند شاد مباد
[A]
[B][M1]هر کار که هست جز به‌ کام تو مباد
[M2]هر خصم‌ که هست جز به دام تو مباد
[B][M1]هر شاه که هست جز غلام تو مباد
[M2]هر خطبه که هست جز به نام تو مباد
[A]
[B][M1]ای ناصر دین ناصر تو یزدان باد
[M2]اقبال تو در تن سعادت جان باد
[B][M1]گردون به مراد رای تو گردان باد
[M2]وز گردش آن هر چه تو خواهی آن باد
[A]
[B][M1]دلها همه در زلف تو آویخته باد
[M2]جانها همه از طبع تو آمیخته باد
[B][M1]هر شور که در جهان برانگیزد چرخ
[M2]آن شور ز جعد زلفت انگیخته باد
[A]
[B][M1]ایزد ملکا سعادت جم به تو داد
[M2]ملک همه شاهان مقدم به تو داد
[B][M1]چون تاج و سریر و تیغ و خاتم به تو داد
[M2]شاهی به تو ختم‌کرد و عالم به تو داد
[A]
[B][M1]تا دولت تو به گرد گردون گردد
[M2]گردون همه بر فال همایون‌ گردد
[B][M1]ور با تو ستاره‌ای دگرگون گردد
[M2]تیره شود و ز چرخ بیرون‌ گردد
[A]
[B][M1]ای از همه خسروان چو افریدون فرد
[M2]وز دولت تو رسیده بر گردون گَرد
[B][M1]ای ‌گشته به دولت تو روزافزون مرد
[M2]ایزد به تو این جهان ا‌همه‌ا میمون‌ کرد
[A]
[B][M1]ای صدر جهان هرکه می‌کین تو خورد
[M2]از رنج خمارگشت با ناله و درد
[B][M1]گر شیر سیه بود به هنگام نبرد
[M2]شد عاقبت کار به حال سگ زرد
[A]
[B][M1]عشقت صنما به روی‌ زردم دارد
[M2]وز کام و هوای خویش فردم دارد
[B][M1]این خود صنما قاعدهٔ بخت من است
[M2]با هر که وفا کنم به دردم دارد
[A]
[B][M1]جانی‌که زمهر توست نقصان نبرد
[M2]دردی که زکین توست درمان نبرد
[B][M1]هرکس‌که تورا به طوع فرمان نبرد
[M2]گر عالم جان شود ز تو جان نبرد
[A]
[B][M1]تا عصمت ایزدت نکوخواه نکرد
[M2]توقیع تو اِعتَصَمت بِالله نکرد
[B][M1]هرگز ستمی بر دل تو راه نکرد
[M2]ایزد به غلط تو را شهنشاه نکرد
[A]
[B][M1]ایزد که بنای دولتت عالی کرد
[M2]نگذاشت که خصم با تو محتالی کرد
[B][M1]گر خصم نکرد دل ز کینت خالی
[M2]اندیشهٔ تو جهان ازو خالی کرد
[A]
[B][M1]چون شاه جهان کمان کشیدن گیرد
[M2]پیروزی از آسمان رسیدن گیرد
[B][M1]هر تیر کز آن کمان پریدن گیرد
[M2]صبحی دگر از ظفر دمیدن‌ گیرد
[A]
[B][M1]هر تیر که شاه تیر گیر اندازد
[M2]گویی که ز گردون اثیر اندازد
[B][M1]دشمن ز نهیب او چو تیر اندازد
[M2]گویی که ز چنبران ا‌به زیرا اندازد
[A]
[B][M1]ای شاه زمین فلک سریرتو سزد
[M2]مریخ به جَدْی پرّ تیر تو سزد
[B][M1]خورشید نگویم که دبیر تو سزد
[M2]یک نقطه ز اتوقیع‌ا وزیر تو سزد
[A]
[B][M1]سلطان علم عدل به هر عالم زد
[M2]درکشور روم عالمی بر هم زد
[B][M1]هر دم ز قیاس عیسی مریم زد
[M2]نگذاشت که نیز هیچ کافر دم زد
[A]
[B][M1]من با تو بتا نفس نمی‌یارم زد
[M2]در موکب تو جرس نمی‌یارم زد
[B][M1]جان میدهم و نفس نمی‌یارم زد
[M2]دست از تو به هیچ‌کس نمی‌یارم زد
[A]
[B][M1]چون شاه سرای پرده بر هامون زد
[M2]از دجله و نیل خیمه تا جیحون زد
[B][M1]چون بارهٔ تازی از میان بیرون زد
[M2]کیمخت زمین ز گَرد بر گردون زد
[A]
[B][M1]هر شب که وصال یار دلبر باشد
[M2]شب زورق و ماه باد صرصر باشد
[B][M1]وان شب که فراق آن سمن بر باشد
[M2]شب کشتی و آفتاب لنگر باشد
[A]
[B][M1]گر نعمت دشمنت ز حد بیرون شد
[M2]بنگر که به عاقبت ز محنت چون شد
[B][M1]از قارون‌ گر به مال و گنج افزون شد
[M2]در زیر زمین نهفته چون قارون شد
[A]
[B][M1]تا فتح تو تاریخ مسلمانی شد
[M2]پیروزی تو اصل جهانبانی شد
[B][M1]تا خان ز سیاست تو زندانی شد
[M2]از بیم تو چشم خانیان خانی شد
[A]
[B][M1]چون شاه سوی تخت سرافراز آمد
[M2]پیرامن او بخت به‌پرواز آمد
[B][M1]آن روز ز تخت شاهی آواز آمد
[M2]کامروز مسیح از آسمان باز آمد
[A]
[B][M1]چون رخ بگشاد آن نگار دلبند
[M2]جای صلوات باشد و جای سپند
[B][M1]احسنت زند ستاره از چرخ بلند
[M2]آن مادر راکه چون تو زاید فرزند
[A]
[B][M1]گر ابر به جود خویشتن را چو تو خواند
[M2]فراش تو بود او همی‌گرد نشاند
[B][M1]هر چند بسی‌ گهر پراکند و فشاند
[M2]آخر گهرش نماند و بی‌کار بماند
[A]
[B][M1]از هیبت تو به روم کفار نماند
[M2]وز نصرت تو به روم زنار نماند
[B][M1]با عدل تو در زمانه تیمار نماند
[M2]با جود تو در خزانه دینار نماند
[A]
[B][M1]در عشق تو ای صنم مرا رای نماند
[M2]وان طبع لطیف حکمت آرای نماند
[B][M1]بر جای همی بود دلم بی‌غم تو
[M2]تا جای غم تو گشت بر جای نماند
[A]
[B][M1]ای شاه بنای ملک محکم به‌تو ماند
[M2]باغ ظفر و فتوح خرم به تو ماند
[B][M1]شاهنشهی از نژاد آدم به تو ماند
[M2]رفتند مخالفان و عالم به تو ماند
[A]
[B][M1]در عشق تو زیر و بم هم‌آواز منند
[M2]اندیشه و باد سرد دمساز من اند
[B][M1]خاموشی و صبر خازن راز من اند
[M2]رنگ رخ و آب دیده غماز من اند
[A]
[B][M1]تیراندازان همه گرو در بستند
[M2]بردند گمان که با ملک همدستند
[B][M1]آخر همه عاجز و خجل بنشستند
[M2]وز شرم ملک تیر و کمان بشکستند
[A]
[B][M1]خصمان تو لاف سپر زرد زدند
[M2]شش پنج به‌ گاه ماندن نرد زدند
[B][M1]گر سرد سخن شدند وا مرد زدند
[M2]با دولت تو بر آهن سرد زدند
[A]
[B][M1]چون باز خیال تو پر و بال زند
[M2]در جان رهی عشق تو چنگال زند
[B][M1]آن کس‌ که نه از وصال تو نال زند
[M2]شاید که ز چشم خویش قیقال زند
[A]
[B][M1]هر شب که رهی فال ز روی تو زند
[M2]مرغی شود و بال به سوی تو زند
[B][M1]هر نعره که پاسبان کوی تو زند
[M2]گویی‌که زجان مهرجوی تو زند
[A]
[B][M1]ترکان ملک با خرد و باهوشند
[M2]حور شَبَه زلف و دیو آهن پوشند
[B][M1]دیوند چو روز رزم جان را کوشند
[M2]حورند چو پیش تخت شه می‌نوشند
[A]
[B][M1]خصمان ملک چو جغد در ویرانند
[M2]دایم همه را همچو مگس میرانند
[B][M1]خود را چو همای از چه قِبَل می‌دانند
[M2]کز چشم چو سیمرغ همی پنهانند
[A]
[B][M1]گر بر فلک از تاجوران راه کنند
[M2]وز قدرت و قدر دست بر ماه کنند
[B][M1]ور دست فلک ز دهر کوتاه کنند
[M2]آخر همه خطبه بر ملکشاه کنند
[A]
[B][M1]ای شاه تورا ماه نگین خواهد بود
[M2]زیرِ قدمت ملک زمین خواهد بود
[B][M1]ملک تو ز روم تا به چین خواهد بود
[M2]ما فال زدیم و همچنین خواهد بود
[A]
[B][M1]تا چند دل تو چشمهٔ نور بود
[M2]زان چشمهٔ نور چشم بد دور بود
[B][M1]ملک و سپه و خزینه معمور بود
[M2]آن خسرو را که چون تو دستور بود
[A]
[B][M1]از عمر شبی به‌ کام دل دوشم بود
[M2]کاواز سرود و رود درگوشم بود
[B][M1]بگذشته و بامداد فرموشم بود
[M2]مهتاب نبود و مه در آغوشم بود
[A]
[B][M1]حیرت همه در درنگ و سنگ تو بود
[M2]نصرت همه در شتاب و جنگ تو بود
[B][M1]تا پرّ عقاب بر خدنگ تو بود
[M2]دشمن چو کبوتری به چنگ تو بود
[A]
[B][M1]هرکس که سزای افسر وگاه بود
[M2]خدمتگر این خدمت درگاه بود
[B][M1]در روی زمین اگر بسی شاه بود
[M2]شاه همه سنجر ملکشاه بود
[A]
[B][M1]هر بزم که کردی همه بهروزی بود
[M2]کار تو نشاط و مجلس افروزی بود
[B][M1]هر رزم که کردی همه پیروزی بود
[M2]هرچ آن دگری خواست تو را روزی بود
[A]
[B][M1]دجله ملکا زمان زمان بفزاید
[M2]تا با تو به جود اخویش‌ا پهلو ساید
[B][M1]چون دجله هزار اگر تو را پیش آید
[M2]در جنب دل تو قطره‌ای ننماید
[A]
[B][M1]خرگه زند وکارکسی نگشاید
[M2]مطبخ زند و نان به کسی ننماید
[B][M1]گر دود به مطبخش درآید شاید
[M2]کز مطبخ او دود همی برناید
[A]
[B][M1]سلطان جهان برکیارق باید
[M2]کز دولت او جهان همی آراید
[B][M1]بس برناید تا هنرش بِفْزاید
[M2]بندد کمر و همه جهان بگشاید
[A]
[B][M1]از درگه تو ملوک را تاج آید
[M2]در همّت تو هزار معراج آید
[B][M1]توقیع تو چون به ‌دست محتاج آید
[M2]چون‌کعبه بود که بیش حُجاج آید
[A]
[B][M1]شاها چو دلت در صف تدبیر آید
[M2]او را مدد از عالم تقدیر آید
[B][M1]تیغ تو جهان‌گرفت آری شک نیست
[M2]آن راکه تو برکشی جهانگیر آید
[A]
[B][M1]چون آتش خاطر مرا شاه بدید
[M2]از خاک مرا بر زبر ماه کشید
[B][M1]چون آب یکی ترانه از من بشنید
[M2]چون باد یکی مرکب خاصم بخشید
[A]
[B][M1]حوران سپاهت ای شه شیر شکر
[M2]در آب روان همی نمایند صُوَر
[B][M1]آن است مرادشان که باشند مگر
[M2]در خدمت مجلس تو اِستاده کمر
[A]
[B][M1]دست مَلِک ملوکِ عالم‌ْ سنجر
[M2]بحری است‌ که در جهان چنان نیست دگر
[B][M1]چون باد سخاکند بر آن بحرگذر
[M2]موجش همه دُر باشد و آبش همه زر
[A]
[B][M1]چون بر دل و سر نهم دو دست ای دلبر
[M2]می پیش من آوری‌ که بستان و بخور
[B][M1]جانا زکف تو چون ستانم ساغر
[M2]دستی بر دل نهاده دستی بر سر
[A]
[B][M1]ای رفته ز خانه مدتی سوی سفر
[M2]باز آمده سوی خانه با فتح و ظفر
[B][M1]هرگز سفری چنین‌ که کردست دگر
[M2]افروخته روی ملک و افراخته سر
[A]
[B][M1]چون نرگس اگر نهیم در خاکستر
[M2]ور داریم اندر آب چون نیلوفر
[B][M1]ور بسپریم به پای همچون‌ گل تر
[M2]از شرم تو چون بنفشه بر نارم سر
[A]
[B][M1]هستند به بزمت ای شه شیر شکار
[M2]مرغان شبه تن و عقیقین منقار
[B][M1]از بهر نشاط تو به روزی صد بار
[M2]آیند همی چو مطربان در گفتار
[A]
[B][M1]شاها خردت هست به می خوردن یار
[M2]شاید که شب و روز همین داری کار
[B][M1]می خوردن تو فلک چو بیند هر بار
[M2]خواهد که کند ستارگان بر تو نثار
[A]
[B][M1]ای دشمن تو به قبضهٔ قهر اندر
[M2]رای تو بصر به دیدهٔ دهر اندر
[B][M1]شکر تو فریضه‌ ست به‌ هر شهر اندر
[M2]خاصه به دیار ماوَرَالنَّهر اندر
[A]
[B][M1]هرگز نشوم من از بت و باده صبور
[M2]کز بت همه راحت است و از باده سرور
[B][M1]از دست و کنار خویش کی دارم دور
[M2]پروردهٔ آفتاب و برکردهٔ حور
[A]
[B][M1]ای شاه کجا گرم کنی بارهٔ بور
[M2]صدگور بیفکنی به یک بار به زور
[B][M1]گر بهمن و بهرام برآیند ازگور
[M2]گویند که کار توست افکندن گور
[A]
[B][M1]خستی دل من به غمزه ای بدر منیر
[M2]چونانکه ملک سینهٔ من خست به تیر
[B][M1]در سینه و دل‌کنون دو پیکان دارم
[M2]از سینه و دل هر دو برون آمده‌گیر
[A]
[B][M1]گر بخت بلند خواهی و عمر دراز
[M2]از دولت برکیارقی سر بفراز
[B][M1]گر کالبد ملوک جان یابد باز
[M2]از وی همه برکیارق آید آواز
[A]
[B][M1]از کوی تو تا کوی من ای شمع طراز
[M2]دریاست ز اشک من همه راه دراز
[B][M1]گر هست درآمدن به‌کشتیت نیاز
[M2]زان دل که زمن ربوده‌ای کشتی ساز
[A]
[B][M1]چون چشم تو بر دلم شود تیر انداز
[M2]زلف تو شود پیش دلم جوشن ساز
[B][M1]کوته نکنم دو دست از آن زلف دراز
[M2]کاو تیر به جوشن از دلم دارد باز
[A]
[B][M1]از جور قد بلند و موی پستش
[M2]وز کافری نرگس ِ بی می‌ْ مستش
[B][M1]گریان به کلیسیا شوم بنشینم
[M2]ناقوس به یک دست و به دستی دستش
[A]
[B][M1]شاهی که به رزم کاویان داشت درفش
[M2]گر زنده شود پیش تو بردارد کفش
[B][M1]ای کرده دل خصم خلاف تو بنفش
[M2]بشت است دل خصم و خلاف تو درفش
[A]
[B][M1]در عشق تو بی‌روان نَوان بودم دوش
[M2]آشفته دل و رمیده جان بودم دوش
[B][M1]مرغی که به تیغ نیم بسمل‌گردد
[M2]دور از بر تو راست چنان بودم دوش
[A]
[B][M1]دستور و شهنشه از جهان رایت خوش
[M2]بردند و مصیبتی نیامد زین بیش
[B][M1]بس دل‌ که شدی ز مرگ شاهنشه ریش
[M2]گر کشتن دستور نبودی از پیش
[A]
[B][M1]نشناخت ملک سعادت اختر خویش
[M2]در منقبت وزیر خدمتگر خویش
[B][M1]بگماشت بلای تاج برکشور خویش
[M2]تا در سر تاج‌کرد آخر سر خویش
[A]
[B][M1]چون ابر کف تو بیند ای خسرو شرق
[M2]از تو نکند به جود تا دریا فرق
[B][M1]گردد خجل و شود به آب اندر غرق
[M2]از رشک بگرید و برو خندد برق
[A]
[B][M1]تا دید زمانه در دلم غایت عشق
[M2]در پیش دلم همی کشد رایت عشق
[B][M1]گر وحی زآسمان گسسته نشدی
[M2]درشان دل من آمدی آیت عشق
[A]
[B][M1]چشمی دارم ز اشک پیمانهٔ عشق
[M2]جانی دارم ز سوز پروانهٔ عشق
[B][M1]هر روز منم مقیم درخانهٔ عشق
[M2]هشیار همه جهان و دیوانهٔ عشق
[A]
[B][M1]ای کرده همه جهان ز ناپاکان پاک
[M2]هرگز نبود تو را ز ناپاکان باک
[B][M1]ای خسرو پاک پیکر ازگوهر خاک
[M2]ای‌گوهر پاک احسن الله جزاک‌
[A]
[B][M1]سقای ملک گرفت چنگ اندر چنگ
[M2]ساقی بنهاد بادهٔ مرجان رنگ
[B][M1]هنگام صبوح ای ملک با فرهنگ
[M2]از ساقی باده خواه و از سقا چنگ
[A]
[B][M1]ای تیغ تو با قوت مریخ و زحل
[M2]رای تو چو آفتاب در برج جَمَل
[B][M1]گر خصم تو بر چرخ‌گریزد به‌مثل
[M2]در دامن عمر او رسد دست اجل
[A]
[B][M1]از روضهٔ حسن تو نگاری رسدم
[M2]وز موکب وصل تو غباری رسدم
[B][M1]تا چند کشند و چند افروزندم
[M2]من سوخته‌ام چرا همی سوزندم
[A]
[B][M1]ای سیمبر از عشق تو در رشته شدم
[M2]در خون دل از غم تو آغشته شدم
[B][M1]در بادیهٔ فراق سرگشته شدم
[M2]تو زنده بمانیا که من‌کشته شدم
[A]
[B][M1]هر شب غم تو به مه اشارت‌کُنَدَم
[M2]وز چشم پر آب خواب غارت کندم
[B][M1]یک شب نگذارد که کنم دیده فراز
[M2]چندان که خیال تو زیادت کندم
[A]
[B][M1]ای یار شبی که بی‌رخت بگذارم
[M2]پروین بود از غم تو آن شب یارم
[B][M1]یک نیمه زشب چشم به پروین دارم
[M2]یک نیمه همی ز چشم‌ پروین بارم
[A]
[B][M1]گرچه دل و سینه‌ کان گوهر دارم
[M2]رخساره زرنج هر دو چون زر دارم
[B][M1]کان بستهٔ زلف ماه دلبر دارم
[M2]وین خستهٔ تیر شاه سنجر دارم
[A]
[B][M1]هر شب ز غم تو دل ز جان برگیرم
[M2]پندی که خرد دهد من آن نپذیرم
[B][M1]تا روز نهد خیال تو در پیشم
[M2]صد چشمه و من ز تشنگی می‌میرم
[A]
[B][M1]گه سرو بلند حله بوشت خوانم
[M2]گه ماه تمام باده نوشت خوانم
[B][M1]ارزان بخری و رایگان بفروشی
[M2]ارزان خر و رایگان فروشت خوانم
[A]
[B][M1]ای‌ گوی زَنَخ سخن ز کویت ‌گویم
[M2]وی موی میان ز عشق مویت مویم
[B][M1]گر آب شوم‌ گذر به جویت جویم
[M2]ور سر و شوم به پیش رویت رویم
[A]
[B][M1]مستم ملکا و هر چه اکنون‌گویم
[M2]موزون نشمارم ارچه موزون گویم
[B][M1]گویی‌که تورا شعر سبک بایدگفت
[M2]با رَطل‌ گران شعر سبک چون ‌گویم
[A]
[B][M1]چشم من و چشم آن بت تنگ دهان
[M2]در بیع و شری شدند و در سود و زیان
[B][M1]کردند یکی بیع زما هر دو نهان
[M2]آن آب بدین سپرد و این خواب بدان
[A]
[B][M1]تیغ ملک شرق خداوند جهان
[M2]شیری است تنش به جمله چنگال و دهان
[B][M1]چون ناخن او باز شود با دندان
[M2]در ناخن سرگیرد و در دندان جان
[A]
[B][M1]هر شاه که داشت دولت و بخت جوان
[M2]هر دو یله کرد و خود برون شد زمیان
[B][M1]ایزد چو تو را کرد شهنشاه جهان
[M2]هر دو به تو داد وگفت جاوید بمان
[A]
[B][M1]نه با منی ار چه همنشینی با من
[M2]ای بس دوری‌ که از تو بینم تا من
[B][M1]در من نرسی تا نشوم یک پا من
[M2]کاندر ره عشق یا تو لنگی یا من
[A]
[B][M1]رفتی و به یک بارگرفتی کم من
[M2]کشته شدم و نداشتی ماتم من
[B][M1]داغ تو بسوخت این دل پر غم من
[M2]ای داغ تو گرم سرد کردی دم من
[A]
[B][M1]بگرفت شها قضای بد دامن من
[M2]تا لشکر غم نشست پیرامن من
[B][M1]گر خست به تیر تو دل روشن من
[M2]بخت تو نگاه داشت جان در تن من
[A]
[B][M1]ای چرخ‌کمر مبند برکینه من
[M2]بگزار حق خدمت دیرینهٔ من
[B][M1]آسایش سینهٔ مرا درمان کن
[M2]کاسایش سینه‌هاست در سینهٔ من
[A]
[B][M1]نازید به گرز گاوسار افریدون
[M2]در دست تو گرز شیر سارست کنون
[B][M1]از تو فرق است تا به افْریدون چون
[M2]چونانکه ز شیر شرزه تا گاوِ زبون
[A]
[B][M1]گر حاجب و چاوش تو ای ناصر دین
[M2]برکشور روم و چین گشایند کمین
[B][M1]فغفور از آن بترسد و قیصر از این
[M2]این والی روم گردد آن شحنهٔ چین
[A]
[B][M1]ای شاه زتو تخت همی نازد و زین
[M2]وز دولت تو داد همی یابد دین
[B][M1]تا روی زمین گرفته‌ای زیر نگین
[M2]خصمان تو رفته‌اند در زیر زمین
[A]
[B][M1]ای حیدر و جمشید به شمشیر و نگین
[M2]دارندهٔ دولتی و دارندهٔ دین
[B][M1]در ملک تو همچو آفتابی به یقین
[M2]او هفت فلک دارد و تو هفت زمین
[A]
[B][M1]ای شاه جهان دو گوشهٔ روی زمین
[M2]در قبضهٔ ملک توست تایوم‌الدین
[B][M1]تیغ تو همی‌کند شبیخون و کمین
[M2]یک ساله بر آن‌گوشه و یک ساله بر این
[A]
[B][M1]ای برده به شمشیر همه ملک تگین
[M2]آورده همه ملک تگین زیر نگین
[B][M1]پیروزی و نصرت تو بر روی زمین
[M2]آرایش دولت است و افزایش دین
[A]
[B][M1]زین فتح‌ که‌ کرد شاه در کشور چین
[M2]هم ملک همی نازد و هم دولت و دین
[B][M1]هر مملکتی که هست بر روی زمین
[M2]بوالفتح ملکشاه کند فتح چنین
[A]
[B][M1]خصمی‌که ستم بود همه همت او
[M2]کردند به‌ کُره عالمی خدمت او
[B][M1]آمد به‌سر آن مرتبه و حشمت او
[M2]مالک تن او برد و ملک نعمت او
[A]
[B][M1]سروی‌که بنفشه برگل آمد بر او
[M2]اقبال رسانید به گردون سر او
[B][M1]ماییم به مهر و دوستی در خور او
[M2]فرماندهٔ عالمیم و فرمانبر او
[A]
[B][M1]خصمی‌که بر او فسوس کرد اختر او
[M2]او را عملی داد نه اندر خور او
[B][M1]گر عهد تو بشکست دل اندر بر او
[M2]سرّ دل او گشت قضای سر او
[A]
[B][M1]ای نور مه از جمال رخسارهٔ تو
[M2]ای ظلمت شب ز خال رخسارهٔ تو
[B][M1]هرگز نفسی مباد کاین دیدهٔ من
[M2]خالی بود از خیال رخسارهٔ تو
[A]
[B][M1]ای کرده سپهر و اختران یاری تو
[M2]فخرست جهان را ز جهانداری تو
[B][M1]مستند مخالفان ز هشیاری تو
[M2]بخت همه خفته شد ز بیداری تو
[A]
[B][M1]ای شاه چو آسمان کمان داری تو
[M2]وز تیر ستارهٔ روان داری تو
[B][M1]نشکفت که شاهی و جهان داری تو
[M2]تا دست زده در آسمان داری تو
[A]
[B][M1]خورشید بر آسمان نپیماید راه
[M2]زان‌ گونه که بر زمین سپه راند شاه
[B][M1]جز شاه ملکشاه به یک نیمهٔ ماه
[M2]از دجله به جیحون که کشیدست سپاه
[A]
[B][M1]دارند همه شگفت میران سپاه
[M2]از ابلق شاه و ابرش فرخ شاه
[B][M1]فرق است میان هر دو سبحان الله
[M2]کین سیر زحل دارد و آن رفتن ماه
[A]
[B][M1]خصمان تو رسم بد نهادند همه
[M2]بر ملک در فتنه‌ گشادند همه
[B][M1]چون عهد تو را به باد دادند همه
[M2]از چرخ به خاک درفتادند همه
[A]
[B][M1]ای پیش تو حاسدانت‌ را سنگی نه
[M2]در جنب تو دشمنانْت‌‌ْ را رنگی نه
[B][M1]ملک از ملکان بری و آهنگی نه
[M2]لشکر شکنی و در میان جنگی نه
[A]
[B][M1]پروین و ستارگان گردون پیمای
[M2]اندر شب هجر تو نجنبند ز جای
[B][M1]گویی توکه دست هجرت ای بزم آرای
[M2]دارد به فسونی هر یکی را بر پای
[A]
[B][M1]افروخته دولت شه عالم رای
[M2]ملک‌افزای است و عدل گستر همه‌جای
[B][M1]زین دولت عدل گستر ملک‌افزای
[M2]جشم بد خلق دور داراد خدای
[A]
[B][M1]ای رایت و رای تو همایون چو همای
[M2]وای نامه و ا‌نام‌ا تو رسیده همه جای
[B][M1]گیتی چو سرایی به تو دادست خدای
[M2]شاهان جهان تورا غلامان سرای
[A]
[B][M1]شاها در فتح بر تو بگشاد خدای
[M2]منشور ظفر به تو فرستاد خدای
[B][M1]چون عالم بر تو راست بنهاد خدای
[M2]هرچ آن پدرت خواست تورا داد خدای
[A]
[B][M1]دامی که در آن دام شکارم کردی
[M2]در حلقهٔ او تو بیقرارم کردی
[B][M1]ای فتنهٔ روزگار در حسرت خویش
[M2]انگشت نمای روزگارم کردی
[A]
[B][M1]ای عشق تو عمرم به کران آوردی
[M2]ای هجر تنم را به فغان آوردی
[B][M1]ای دل تو مرا کار به جان آوردی
[M2]ای دیده دلم را به زبان آوردی
[A]
[B][M1]از بهر جمال چهرهٔ همچو پری
[M2]دستت به سوی آینه تا چند بری
[B][M1]از بس‌ که همی به آینه درنگری
[M2]بر چهرهٔ خویشتن ز من فتنه‌تری
[A]
[B][M1]در بر ملکا دل توانگر داری
[M2]دریای محیط است‌که در بر داری
[B][M1]تا برکف جام و بر سر افسر داری
[M2]مه بر کف و آفتاب بر سر داری
[A]
[B][M1]ای باخته عشق در جهان با دگری
[M2]نوشیده سبک می‌ گران با دگری
[B][M1]در مذهب دوستی روا نیست چنین
[M2]من بی‌ تو به غم تو شادمان با دگری
[A]
[B][M1]هر سال به‌کار ملک بیدار تری
[M2]چون‌ گوی زنی شها و چوگان بازی
[B][M1]هر روز سخی تری و دیندارتری
[M2]چوگان ز خمیده قد ایشان سازی
[A]
[B][M1]هر دم زا‌دمی‌ا خجسته دیدار تری
[M2]با خیل مخالفان نبرد آغازی
[B][M1]هرچند که مهتری نکوکارتری
[M2]سَرشان بَدَل گوی همی اندازی
[A]
[B][M1]زاهد نکند توبه به زهد ای ساقی
[M2]هرچند عیان عمل نمود ای ساقی
[B][M1]پرکن قدحی شراب زود ای ساقی
[M2]کاندر ازل آنچه بود، بود ای ساقی
[A]
[B][M1]خور گوید کاشکی که زرین تنمی
[M2]تا جام شراب شاه شیر اوژنمی
[B][M1]مه‌ گوید کاشکی من از آهنمی
[M2]تا نعل ستور شاه‌گیتی‌، منمی
[A]
[B][M1]ای شاه نگویمت که چون گردونی
[M2]زیراکه به قدر و جاه از او افزونی
[B][M1]از قدر و محل همی ندانم چونی
[M2]گویی‌که ز وهم آدمی بیرونی
[A]
[B][M1]این مجلس شاه و گل‌فشان اندروی
[M2]خلدست و نعیم جاودان اندروی
[B][M1]وین خانه و این آب روان اندر وی
[M2]چرخ است و ره‌کاهشکان اندر وی
[A]
[B][M1]لبیک دهد بخت چو آواز دهی
[M2]تکبیرکند چو رزم را ساز دهی
[B][M1]آن‌را که به‌دست خویش بگماز دهی
[M2]اقبال گذشته را بدو باز دهی
[A]
[B][M1]یار از غم من خبر ندارد گویی
[M2]یا خواب به من‌ گذر ندارد گویی
[B][M1]تاریکترست هر زمانی شب من
[M2]یارب شب من سحر ندارد گویی
[A]
[B][M1]ای ماه کمان شهریاری گویی
[M2]یا ابروی آن طرفه نگاری گویی
[B][M1]نعلی زده از زرّ عیاری گویی
[M2]درگوش سپهر گوشواری گویی
[END]