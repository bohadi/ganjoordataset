[START][A]
[B][M1]ای داده به دل خزینهٔ راز[M2]عقل از تو شده خزینه پرداز
[B][M1]ای دیده گشای دوربینان[M2]سرمایه دهٔ تهی نشینان
[B][M1]ای تو به همین صفت سزاوار[M2]نام تو گره کشای هر کار
[B][M1]ای جلوه گر بهار خندان[M2]بینا کن چشم هوشمندان
[B][M1]ای جان به جسد فگنده‌ئی تو[M2]هر کس که به جز تو، بندهٔ تو
[B][M1]اندیشه بهر بلندی و پست[M2]بگذشت و نزد به دامنت دست
[B][M1]پس در ره تو ز تیزهوشی[M2]بیهوده بود سخن فروشی
[B][M1]آن به زنیم سر، خرد را[M2]اقرار کنیم ما عجز خود را
[B][M1]با تو نه سخن رفیع سازیم[M2]نادانی خود شفیع سازیم
[B][M1]داننده تویی بهر چه رازست[M2]سازنده تویی بهر چه سازست
[B][M1]کاری که خرد صلاح آن جست[M2]موقوف به کار سازی تست
[B][M1]قفل همه را کلید بر تو[M2]پنهان همه پدید بر تو
[B][M1]لطف تو انیس مستمندان[M2]قهر تو هلاک زورمندان
[B][M1]گر لطف کنی و گر کنی قهر[M2]در هر دو بود ز مرحمت بهر
[B][M1]همواره در تو جای من باد[M2]توفیق تو رهنمای من باد
[A]
[B][M1]ای عذر پذیر عذرخواهان[M2]عفو تو شفیع پرگناهان
[B][M1]خسرو که کمینه بندهٔ تست[M2]در هر چه فتد افگندهٔ تست
[B][M1]آنرا که تو افگنی بهر زیست[M2]بر داشتنش به بازوی کیست
[B][M1]بدار ز خاک ره که پستم[M2]از دست رها مکن که مستم
[B][M1]هر چند تن گناه پرورد[M2]در حضرت قرب نیست در خورد
[B][M1]با این همه گر پذیری این خاک[M2]نقصان چه بود به عالم پاک
[B][M1]از یاد خودم کن آن چنان شاد[M2]کز هستی خود نیایدم یاد
[B][M1]تا جان بودم امیدوارم[M2]کز شکر تو دل تهی ندارم
[B][M1]خواهم به ستایش تو بودن[M2]من خود چه توانمت ستودن
[B][M1]هم تو دل پاک ده زبان هم[M2]در مدحت خویش و بلکه جان هم
[B][M1]به گر ندهی، بهیچ سانم[M2]آن جان، که به خویش زنده مانم
[B][M1]جانیم ده، از خزینهٔ بیش[M2]کم زنده به تو کند، نه از خویش
[B][M1]گیرم که نه‌ام به لطف در خور،[M2]آخر، نه که بنده‌ام برین در؟
[B][M1]گر رحمت تست بر نکو زیست،[M2]رحمت کن بندگان بد کیست؟
[B][M1]آخر نه گلم سرشتهٔ تست؟[M2]نیک و بد من نبشهٔ تست؟
[B][M1]جرمم منگر، که چاره‌سازی[M2]طاعت مطلب، که بی نیازی
[B][M1]گر عون تو رحمتی نریزد،[M2]از طاعت چو منی چه خیزد؟
[B][M1]فردا که ز بنده راز پرسی[M2]ناکرده و کرده باز پرسی
[B][M1]چون می دانی، بکارسستم[M2]شرمنده مکن، بساز جستم
[B][M1]از رحمت خویش کن درم باز[M2]بی آنکه ز کرده پرسی‌ام باز
[B][M1]زان گونه به خویش ده پناهم[M2]کز گنج تو خواهم آنچه خواهم
[B][M1]زینسان که امیدوارم از تو[M2]خواهش، به جز این، ندارم از تو
[B][M1]کان دم که دمم ز تن بر آید[M2]با نام تو جان من برآید
[B][M1]در حجلهٔ قدس بخش جایم[M2]تا با تو به جانب تو آیم
[B][M1]آن راه نما به من نهائی[M2]کاندر تو رسم، دگر تو دانی
[B][M1]در قربت حضرت مقدس[M2]پیغمبر پاک رهبرم بس
[A]
[B][M1]شاه رسل و شفیع مرسل[M2]خورشید پسین و نور اول
[B][M1]جاروب زنان بارگاهش[M2]ازپر فرشتهٔ رفته راهش
[B][M1]شمشیر سیاستش سرانداز[M2]شمشیر زبانش گوهر انداز
[B][M1]خورشید به نیلگون عماری[M2]دربان درش به پرده داری
[A]
[B][M1]فرخنده شبی که آن جهان گیر[M2]از نطع زمین شد آسمان گیر
[B][M1]برخاست ز خوابگاه این دیر[M2]در مرقد چرخ شد سبک سیر
[B][M1]برداشت ازین خرابه محمل[M2]در منزل ماه کرد منزل
[B][M1]ز آنجا به طریق تاجداری[M2]بنشست به دومین عماری
[B][M1]ز آنجا بسر بلندی بخت[M2]شد تخت نشین سیمین تخت
[B][M1]ز آنجا که رسید بر چهارم[M2]شد خواجهٔ آن خجسته طارم
[B][M1]ز آنجا چو ز بر کشید رایت[M2]شد والی پنجمین ولایت
[B][M1]ز آنجا چو بلند بارگه گشت[M2]شبها ز ششم شکارگه گشت
[B][M1]ز آنجا چو نمود بیشتر جهد[M2]شد مهدی خاص هفتمین مهد
[B][M1]ز آنجا چو شد آن طرف روانه[M2]شد خازن هشتمین خزانه
[B][M1]ز آنجا چو پرید بر نهم بام[M2]و آزاد شد از شکنج نه دام
[B][M1]بازار جهت گذاشت بر جای[M2]بنهاد به نطع بی جهت پای
[B][M1]سر ز آن سوی کاینات بر کرد[M2]ملک ازل و ابد نظر کرد
[B][M1]بست از دو دوال بند نعلین[M2]شهبند غرض به قاب قوسین
[B][M1]دید آنچه عبارتش نسنجد[M2]در حوصلهٔ خرد، نگنجد
[B][M1]دید ار خدای، دید بی غیب[M2]گفتار ز حق شنید بی ریب
[B][M1]ز آن گفت و شنید بی کم و کاست[M2]هم گفتن و هم شنیدنش راست
[B][M1]کرد از کف غیب شربتی نوش[M2]کز هستی خود شدش فراموش
[B][M1]با بخشش پاک بندهٔ پاک[M2]آمد سوی بنده خانهٔ خاک
[B][M1]پس داد بهر خجسته یاری[M2]ز آوردهٔ خوبش یادگاری
[B][M1]بودند همه ز سینهٔ پر[M2]جویی هم از آن محیط پر در
[B][M1]بوبکر بغار هم قدم بود[M2]فاروق به عدل محترم بود
[B][M1]و آن حرف کش جریده پرداز[M2]با خازن علم بود هم راز
[B][M1]هر چار چو هشت باغ بودند[M2]پروانهٔ یک چراغ بودند
[A]
[B][M1]چون گوهر مدح خواجه سفتم[M2]وز غیب شنیدم، آنچه گفتم
[B][M1]اکنون قدری در معانی[M2]ریزم بسر چنید ثانی
[B][M1]قطب ز من و پناه ایمان[M2]سر جمله جملهٔ کریمان
[B][M1]در شرع، نظام دین احمد[M2]یعنی که، نظام دین محمد
[B][M1]در حجرهٔ فقر پادشاهی[M2]در عالم دل جهان پناهی
[B][M1]در عالم وحدت ایستاده[M2]بر هر دو جهان قدم نهاده
[B][M1]از خواجگی آستین کشیده[M2]در پایهٔ بندگی رسیده
[B][M1]بیناتر جمله پاکبینان[M2]بیدارترین شب نشینان
[B][M1]مسند ز سپهر بر ترش باد[M2]خسرو چو ستاره چاکرش باد
[A]
[B][M1]شاهی که، به نصرت خدایی،[M2]ختمست برو جان گشایی
[B][M1]سلطان جهان علاء دنیا[M2]سرمایه ده سرای دنیا
[B][M1]چون سعد فلک سعادت اندود[M2]یعنی که محمد ابن مسعود
[B][M1]ختم الخلفاء درین کهن طاس[M2]ز آدم شده نی ز آل عباس
[B][M1]سینه‌ش صدف در الهی[M2]سنگش محک عیار شاهی
[B][M1]آهو به زبانش بی تظلم[M2]پیشانی شیر خارد از سم
[B][M1]بادا به نشاط جاودانه[M2]در سایهٔ تیغ او زمانه
[A]
[B][M1]چون من بدو نامه زین ورق پیش[M2]راندم قلمی ز نکتهٔ خویش
[B][M1]از روح قدس شنیدم آواز[M2]کای کرده لب تو گوش من باز
[B][M1]نی آن رقم خیال کردی[M2]بل جادویی حلال کردی
[B][M1]آن به که کنون، درین تفکر[M2]کاهل نشوی به سفتن در
[B][M1]یک شیشه که خوش فرو توان برد[M2]بهتر ز دو صد سبوی پر درد
[B][M1]هر گه که علم شدی به کاری[M2]در غایت آن به کوش باری
[B][M1]از اندک خوب شو فسانه[M2]نی از حشوات بی کرانه
[B][M1]یک دانهٔ نار پخته، در کام[M2]بهتر ز دو صد سبوی پر درد
[B][M1]یک شاخ که میوه‌ای دهد تر[M2]بهتر ز هزار باغ بی بر
[B][M1]یک صفحه پر از خلاصهٔ شوق[M2]بهتر ز دو صد کتاب بی ذوق
[B][M1]آن کس که رقاق میده یابد[M2]از بهر سبوس کی شتابد
[B][M1]کوته سخنی، ستوده حالیست[M2]بسیار سخن زدی ، ملالیست
[B][M1]در گوش من از سپهر نیلی[M2]آمد چو نداء جبرئیلی
[B][M1]خوش خوش، به توکل خداوند[M2]دریای گهر گشادم از بند
[B][M1]هان ای شنوندهٔ خبردار[M2]کردم خبرت، بیا و بردار
[B][M1]آن موج زنم کنون، که از در[M2]گردد همه دامن جهان پر
[B][M1]نقشی که به نامهٔ نخست است[M2]هر چند که یک به یک درست است
[B][M1]من نیز چنانک خواندم این حرف[M2]اینجا همه کرد خواهمش صرف
[B][M1]تا سر خوش جام اولین دست[M2]گردد ز شراب دومین مست
[B][M1]چون ساقی پیش صاف را برد[M2]عیبم نکند کسی بدین درد،
[B][M1]یارب، چو تمام گردد این ماه[M2]در وی مدهی خسوف را راه
[B][M1]امید که گاه ناامیدی[M2]بخشی، سیهٔ مرا سپیدی
[B][M1]چون یافت دل این امیدواری[M2]ای خامه بیار تا چه داری
[A]
[B][M1]ای چاره ده ماهه زرگانی[M2]هم خضر و هم آب زندگانی
[B][M1]اکنون که نداری از خرد ساز[M2]می پروردت زمانه در ناز
[B][M1]امید که چون شوی خردمند[M2]خالی نکنی درونه زین پند
[B][M1]از چارده بگذرد چو سالت[M2]گردد مه چارده جمالت
[B][M1]بر نکتهٔ عقل، دست سایی[M2]بر گنج هنر، گره‌گشایی
[B][M1]دانسته شوی به کاردانی[M2]بر سر صحیفهٔ معانی
[B][M1]خواهی که دلت نماند از نور[M2]اندرز مرا ز دل مکن دور
[B][M1]پیوند هنر طلب، چو مردان[M2]وز بی هنران، عنان بگردان
[B][M1]خضرا زپی آن نهادمت نام[M2]کت عمر ابد بود سرانجام
[B][M1]لیکن نبود حیات جاوید[M2]تا سر نکشی به ماه و خورشید
[B][M1]و آن راست به اوج آسمان سر[M2]کز جوهر علم یافت افسر
[B][M1]و آن خواجه برد کلید این گنج[M2]کو بر تن خویشتن نهد رنج
[B][M1]خواهی قلمت به حرف ساید[M2]بی دود و چراغ راست ناید
[B][M1]ناک از پس غوره، می دهد مل[M2]شاخ، از پس سبزه می کشد گل
[B][M1]کانی که کنی، ز بهر گوهر[M2]سنگت دهد اول، آنگهی، زر
[B][M1]چون باز کنی ز نیشکر بند[M2]خس در دهن آید، آنگهی قند
[B][M1]ور دل کندت هنر فزایی[M2]پیشه مکنی ثنا سرایی
[B][M1]چون زین فن بد شوی، شکیبا[M2]می گوی سخن ولیک زیبا
[B][M1]از کارگه حریر زن لاف[M2]خس پاره مکن چو بوریا باف
[B][M1]حرفی که ازو دلی گشاید[M2]از هر قلمی برون نیاید
[B][M1]ور بر دهد این درخت قندت[M2]و آوازه چو من شود بلندت
[B][M1]ز آن مایه که افتدت به دامان[M2]تنها نخوری چو ناتمامان
[B][M1]چون آمده، گر یکیست ور هفت[M2]بدهی ندهی، بخواهدت رفت
[B][M1]باری کم از آنک از تو چندی[M2]آسوده شود، نیازمندی
[B][M1]چون مرد، بگرد مرد می‌گرد[M2]نی همچو بخیل ناجوان مرد
[B][M1]سرمایه‌ة مردمی مکن گم[M2]کز مردمیست نور مردم
[B][M1]گر چه زرت از عدد بود بیش[M2]درویش نواز باش و درویش
[B][M1]خواهی که به مهتری زنی چنگ[M2]در یوزهٔ کهتران مکن تنگ
[B][M1]تا پا ننهی به دستیاری[M2]از دوست مخواه دوستداری
[B][M1]بیداری پاسبان بی مزد[M2]گنجینه برد به شرکت دزد
[B][M1]یاری که به جان نیاز مایی[M2]در کار خودش مده روایی
[B][M1]صد یار بود به نان، شکی نیست[M2]چون کار به جان فتد، یکی نیست
[B][M1]کن بر کف همگنان درم ریز[M2]جز در کف کودکان نوخیز
[B][M1]کاموخته شد چو خرد، با سیم[M2]کالای بزرگ را بود به یبم
[B][M1]ور خود، به غلط، نعوذ بالله[M2]در سمت سیاقت، افتدت راه
[B][M1]با آنکه شوی وزیر کشور[M2]دزدی باشی، کلاه بر سر
[B][M1]دانی، ز قلم هنر چه جویی؟[M2]از آب سیه، سپیدرویی؟
[B][M1]چون بر سر شغل و کام باشی[M2]می کوش که نیک نام باشی
[B][M1]در هر چه ترا شمار باشد[M2]آن کن که صلاح کار باشد
[B][M1]ناخن که سر خراش دارد[M2]برند سرش، چو سر برآرد
[B][M1]ناکس که خراش چون خسان کرد[M2]با او، آن کن، که با کسان کرد
[B][M1]بر خویشتن آنکه او نبخشود[M2]بخشودن او خرد نفرمود
[B][M1]در جنبش فتنه، جا نگه دار[M2]بر خار چه جرم، پا نگه‌دار
[B][M1]شد چیره چو دشمن ستمکار[M2]از وی نرهی، مگر به هنجار
[B][M1]مرغی که تپد به حلقهٔ دام[M2]اندر خفه جان دهد سرانجام
[B][M1]چون کار فتاد با گرانان[M2]با صرفه زنند کاردانان
[B][M1]مردم، چو دهد عنان به فرهنگ[M2]از باد بگردد آسیا سنگ
[B][M1]بینائی عقل پیش میدار[M2]بینا شو و پاس خویش میدار
[B][M1]ایمن منشین به عالم خس[M2]کز چرخ نرست بی بلا کس
[B][M1]کنجد که ز کام آسیا جست[M2]هم در لگد جواز شد پست
[B][M1]خواهی که نگردی آرزومند[M2]می‌باش بهر چه هست خرسند
[B][M1]پویان حریص، روی زر دست[M2]خرسندی دل صلاح مردست
[B][M1]مردم چو زر ز عنان بتابد[M2]همت شرف کمال یابد
[B][M1]این سرخ گلی که خون فشانست[M2]سرخیش ز خون سر کشانست
[B][M1]ایمن بود از شکنجه درویش[M2]زر هر چه که بیشتر، بلا بیش
[B][M1]گشتی به سر و روی کله دار[M2]شو ساخته خدنگ خون خوار
[B][M1]ور نیز شوی وزیر مقبل[M2]از خامه زنان مباش غافل
[B][M1]چون در صف پردلان کنی جای[M2]سر پیش نه اول، آنگهی پای
[B][M1]مردانه که کار مرد ورزد[M2]آن به که ز بیم جان نلرزد
[B][M1]گیرم ز عدو عنان بتابد،[M2]از مرگ کجا خلاص یابد؟
[B][M1]کار نظر است پیش دیدن[M2]نتوان به قفای خویش دیدن
[B][M1]آن، کش مدد ضمیر باشد[M2]پیلش به نظر حقیر باشد
[B][M1]باز آنکه دلش هراس پیشه است[M2]شیر نمدش چو شیر بیشه است
[B][M1]لیکن سبکی مکن چنان هم[M2]کت دل برود ز دست و جان هم
[B][M1]د رحمله مشو مبارز خام[M2]هنجار ببین و پیش نه گام
[B][M1]ور بر تو عدو کند زبان تیز[M2]چون مایه کار هست مگریز
[B][M1]بر پر هنرست جور و بیداد[M2]کس را نبود ز بی هنر یاد
[B][M1]چون رخت کلال خاک باشد[M2]از نقب زنش چه باک باشد؟
[B][M1]گردیدهٔ ظاهرت گر دیدهٔ[M2]در عیب کسان نظر مینداز
[B][M1]وریا و بی بینش یقینی[M2]آن به که سوی خدای بینی
[B][M1]مپسند بهر چه رایت آسود[M2]آن کن که بود خدای خشنود
[B][M1]می‌باش چو شاخ سبز دلکش[M2]کاتش ز نیش نگیرد آتش
[B][M1]بفروز چراغ پارسیایی[M2]کوراست سری به روشنایی
[B][M1]خواهی که رسی به چرخ گردان[M2]مگذار عنان نیک مردان
[B][M1]شمعی که بود ز روشنی دور[M2]ندهد به چراغ دیگران نور
[B][M1]دولت آن شد که دل فروزی[M2]وز ترک امل کلاه دوزی
[B][M1]در دامن نیستی زنی دست[M2]تا هست شوی به عالم هست
[B][M1]دانی که بخاطر هوسناک[M2]هر کس نرسد به عالم پاک
[B][M1]با این همه هم ز جست و جویی[M2]کاهل مشوی به هیچ سویی
[B][M1]خواهی شرف بزرگواری[M2]می کوش به همتی که داری
[A]
[B][M1]گویند که، در عرب، جوانی[M2]بودست ز نسبت شبانی
[B][M1]بختش چو به اوج رهبری داشت[M2]همت به فلک برابری داشت
[B][M1]زان پیشه کز اصل کار بودش[M2]اقبال رهی دگر نمودش
[B][M1]زان شیردلی که داشت با خویش[M2]آلوده نشد به چربی میش
[B][M1]رفتی پدرش چو مستمندان[M2]دنبال چرای گوسپندان
[B][M1]او سبق امید کرده پر کار[M2]در درس ادب شدی به تکرار
[B][M1]چون حرف قلم درست کردی[M2]دامن به سلاح چست کردی
[B][M1]تا یافت از آن هنر پرستی[M2]در هر دو هنر تمام دستی
[B][M1]روزی پدرش به پرده در گفت:[M2]کای جان تو گشته با خرد جفت
[B][M1]نو شد چو شکوفهٔ جوانی[M2]از جفت گریز نیست دانی
[B][M1]گر فرمایی ز همسری چند[M2]خواهیم بتی، سزای پیوند؟
[B][M1]گفتا که: چو کردنی است کاری[M2]جفت از نسب خلیفه باری
[B][M1]گفتش پدر: ای سلیم خود رای[M2]ز اندازهٔ خود برون منه پای
[B][M1]گیرم که دهندت آنچه دل خواست[M2]بی خواسته، کار چون شود راست؟
[B][M1]نقد سری و سواریت کو؟[M2]و اسباب عروس داریت کو؟
[B][M1]آورد جوان دولت اندیش[M2]شمشیر و قلم نهاد در پیش
[B][M1]گفت: ار سبب دگر ندارم[M2]این هر دو، نه بس کلید کارم؟؟
[B][M1]گویند به همت آن جوان مرد[M2]شد برتر از انک آروز کرد
[B][M1]دولت چو برو فگند سایه[M2]شد محتشمی بلند پایه
[A]
[B][M1]دندانه گشای قفل این راز[M2]زین گونه در سخن کند باز
[B][M1]کان روز که زاد قیس فرخ[M2]رخشنده شد آن قبیله را رخ
[B][M1]زان نور خجستهٔ شب افروز[M2]بر عامریان خجسته شد روز
[B][M1]بنشست پدر به شادمانی[M2]بگشاد دری به مهمانی
[B][M1]واندر پس پرده مادرش نیز[M2]آراست ز صفه تا به دهلیز
[B][M1]خوبان قبیله را طلب کرد[M2]آفاق ز نغمه بر طرف کرد
[B][M1]جستند حکیم طالع اندیش[M2]کاگه کند از حکایت پیش
[B][M1]دانا بشمار خود نظر کرد[M2]گفت آنچه سر از شمار بر کرد
[B][M1]کاین طفل مبارک اختر خوب[M2]یوسف صفتی شود چو یعقوب
[B][M1]با آنکه ز گردش زمانه[M2]در فضل و هنر شود یگانه
[B][M1]لیکن فتدش گهٔ جوانی[M2]در سر هوسی، چنانکه دانی
[B][M1]از عشق بتی نژند گردد[M2]دیوانه و مستمند گردد
[B][M1]اندیشه چنان کند به زارش[M2]کاز دست رود عنان کارش
[B][M1]مادر پدر از چنین شماری[M2]ماندند، دمی، به خار خاری
[B][M1]لیکن ز نشاط روی فرزند[M2]گشتند، بهر چه هست، خرسند
[B][M1]آن نکته به سهل بر گرفتند[M2]و آیین طرب ز سر گرفتند
[B][M1]یک چند چو دور چرخ در گشت[M2]آن گلبن تر شگفته‌تر گشت
[B][M1]سالش به شمار پنجم افتاد[M2]زو نور به چرخ و انجم افتاد
[B][M1]شد تازه، چو نیم رسته سروی[M2]یا بال دمیده نو تذروی
[B][M1]نزد همه شد به هوشمندی[M2]چون مردم دیده، ز ارجمندی
[B][M1]زیرک دلیش چو باز خواندند[M2]در پیش معلمش نشاندند
[B][M1]دانای رقم ز بهر تعلیم[M2]کردش به کنار تخته تسلیم
[B][M1]جهد ادبش بدان چه دانست[M2]می کرد چنانچ می توانست
[B][M1]آراسته مکتبی چو باغی[M2]هر لاله درو، چو شب چراغی
[B][M1]زین سوی نشسته کودکی چند[M2]آزاده و زیرک و خردمند
[B][M1]زان سوی ز دختران چون حور[M2]مسجد شده چون بهشت پر نور
[B][M1]هر تازه رخی چو دستهٔ گل[M2]بر گل زده جنتهای سنبل
[B][M1]بود از صف آن بتان چون ماه[M2]ماهی، زده آفتاب را، راه
[B][M1]لیلی نامی که مه غلامش[M2]خالش نقطی ز نقش نامش
[B][M1]مشعل کش آفتاب و انجم[M2]دیوانه کن پری و مردم
[B][M1]سلطان شکر لبان آفاق[M2]لشکر شکن شکیب عشاق
[B][M1]سر تا به قدم کرشمه و ناز[M2]هر سر کش حسن و هم سرانداز
[B][M1]نازی و هزار فتنه در دهر[M2]چشمی و هزار کشته در شهر
[B][M1]نی بت که چراغ بت پرستان[M2]طاوس بهشت و کبک بستان
[B][M1]اندر صف آن بتان شیرین[M2]چون زهره به ثور و مه به پروین
[B][M1]زانو زده قیس در دگر سوی[M2]هم چرب زبان و هم سخن گوی
[B][M1]نازک چو نهال نو دمیده[M2]خوش طبع و لطیف و آرمیده
[B][M1]شیرین سخنی که هوش می‌برد[M2]رونق ز شکر فروش می‌برد
[B][M1]وان لاله رخان ارغوان ساق[M2]نیز از دل و جانش گشته مشتاق
[B][M1]ایشان همه را بقیس میلی[M2]وان سوخته در هوای لیلی
[B][M1]لیلی خود ازو خراب جان تر[M2]گشته نفس از نفس گران‌تر
[B][M1]هر دو به نظاره روی در روی[M2]در رفته خیال موی در موی
[B][M1]لب مانده ز گفت و زبان هم[M2]دل گشته بهم یکی و جان هم
[B][M1]این زو به غم و گداز مانده[M2]دل بسته و دیده باز مانده
[B][M1]وان کرده نظر به روی این گرم[M2]وافگنده ز دیده برقع شرم
[B][M1]این گفته غم خود از رخ زرد[M2]او داده جوابش از از دم سرد
[B][M1]این دیده درو به چشم پاکی[M2]او نیز، ولی به شرمناکی
[B][M1]این گشته به آب دیدگان مست[M2]او شسته ز جان خویشتن دست
[B][M1]این کام خود از فغان خود دوخت[M2]او، سینهٔ خود، ز آه خود سوخت
[B][M1]سلطان خرد برون شد از تخت[M2]هم خانه به باد داد و هم رخت
[B][M1]فریاد شبان بمانده از کار[M2]میش آبله پای و گرگ خون‌خوار
[B][M1]مستان ز شراب خانه جسته[M2]خم بر سر محتسب شکسته
[B][M1]مجنون ز نسیم آن خرابی[M2]شد بی خبر از تنگ شرابی
[B][M1]از خون جگر شراب می‌خورد[M2]وز پهلوی خود کباب می‌خورد
[B][M1]دزدیده درو نگاه می‌کرد[M2]می‌دید ز دور و آه می‌کرد
[B][M1]می‌بود ز نیک و بد هراسش[M2]می‌داشت خرد هنوز پاسش
[B][M1]اندیشه هنوز خام بودش[M2]دل در غم ننگ و نام بودش
[B][M1]چون لاله، جبین شگفته می‌داشت[M2]داغی به جگر، نهفته می‌داشت
[B][M1]می‌سوخت چو شمع با رخ زرد[M2]در گریه و سوز خنده می‌کرد
[B][M1]دانا رقمش به تخته می‌جست[M2]او تخته به آب دیده می‌شست
[B][M1]استاد، سخن ز علم می‌راند[M2]او جمله کتاب عشق می‌خواند
[B][M1]وان لعبت دردمند دل تنگ[M2]دل داده به باد و مانده بی سنگ
[B][M1]خون دلش از صفای سینه[M2]پیدا چو می اندر آب گینه
[B][M1]بر چهره ز شرم پرده می‌دوخت[M2]و آتش به دلش گرفته می‌سوخت
[B][M1]هر چند که غنچه بود سر بست[M2]می‌کرد ز بوی خلق را مست
[B][M1]بودند به زاری آن دو غم خوار[M2]در چنبر یکدگر گرفتار
[B][M1]یاران که به هر کناره بودند[M2]دزدیده در آن نظاره بودند
[B][M1]می‌کرد دو سینه جوش بر جوش[M2]می‌رفت دو قصه گوش بر گوش
[B][M1]این داشت فسانه در مدارا[M2]او گفت حکایت آشکارا
[B][M1]رازی که ز سینها بجوشد[M2]او باز کند گر این بپوشد
[B][M1]باشد چو خریطه پر ز سوزن[M2]بندی دهنش، جهد ز روزن
[B][M1]بر روی محیط پل توان بست[M2]نتوان لب خلق را زبان بست
[A]
[B][M1]چون رفت به گوش هر کس این راز[M2]وز هر طرفی برآمد آواز
[B][M1]کازاده جوانی از فلان کوی[M2]شد شیفتهٔ فلان پری روی
[B][M1]در مکتب عشق شد غلامش[M2]خواند شب و روز لوح نامش
[B][M1]مقصود وی آن بت یگانه است[M2]وآن درس تعلمش بهانه‌است
[B][M1]زو هر چه شنید یاد گیرد[M2]تعلیم دگر به باد گیرد
[B][M1]آموختنش، کجا بود هوش؟![M2]کاموخته می‌کند فراموش
[B][M1]زین قصه، بهر در سرایی[M2]می‌رفت نهفته ماجرایی
[B][M1]تاگشت ز گفت و گوی اوباش[M2]بر مادر لیلی این خبر فاش
[B][M1]ما در ز نهیب شرم اغیار[M2]بنشست به گوشه‌ای دل افگار
[B][M1]زان آتش ده زبانه ترسید[M2]وز سرزنش زمانه ترسید
[B][M1]فرزند خجسته را نهانی[M2]بنشاند ز راه مهربانی
[B][M1]گفت ای دل و دیدهٔ مرا نور[M2]از روی تو باد چشم بد دور
[B][M1]دانی که جهان فریب ناکست[M2]آسودگیش غم و هلاکست
[B][M1]هر کاسه که خوان دهر، دارد[M2]پنهان، به نواله، زهر دارد
[B][M1]هر سرخ گلی که در بهاریست[M2]در دامن او نهفته خاریست
[B][M1]تو ساده مزاجی و تنگ دل[M2]وز نیک و بد زمانه غافل
[B][M1]چون اهل زمانه را وفا نیست[M2]ز ایشان طلب وفا روا نیست
[B][M1]هان تا نکنی عنان دل سست[M2]کافتاده خلاص کم توان جست
[B][M1]القصه شنیده‌ام که جایی[M2]داری نظری به آشنایی
[B][M1]ترسم که چو گردد این خبر فاش[M2]بد نام شوی میان اوباش
[B][M1]آتش که به شاخ ارزن افتد[M2]زود ار نکشی، به خرمن افتد
[B][M1]با این تن پاک و گوهر پاک[M2]آلوده چرا شوی بهر خاک؟
[B][M1]جایی منشین که چو نهی پای[M2]تهمت زده خیزی، از چنان جای
[B][M1]چون شهره شود عروس معصوم،[M2]پاکی و پلیدی‌اش چه معلوم؟
[B][M1]آن کس که مگس ز کاسه راند[M2]ناخوردن و خوردنش که داند؟
[B][M1]عشق ار چه بود به صدق و پاکی[M2]خالی نبود ز شرمناکی
[B][M1]آوازه چو گشت در جهان عام[M2]صرفه نکند کسی به دشنام
[B][M1]گردم نزنند کاردانان[M2]چون باز رهی ز بد گمانان؟
[B][M1]مادر به حدیث نیک خواهی[M2]لیلی به هلاک و سینه گاهی
[B][M1]بر زانوی درد سر نهاده[M2]لب بسته و خون دل گشاده
[B][M1]با سوختگان حدیث پرهیز[M2]روغن بود اندر آتش تیز
[B][M1]بیمار ز هر چه داری اش باز[M2]لب را به همان خورش کند ساز
[B][M1]مادر چو شناخت کاو اسیرست[M2]وآن کن مکنش، نه جایگیرست
[B][M1]تن زد ز نصیحتی که می‌گفت[M2]گفت آن خبر نهفته با جفت
[B][M1]بشنید پدر چو حال فرزند[M2]گم شد ز خجالت و سرافگند
[B][M1]فرمود که سرو نوبهاری[M2]در پرده چو گل شود حصاری
[B][M1]از پرده برون سخن نراند[M2]خواند پس پرده هر چه خواند
[B][M1]مه را به سرای بند کردند[M2]دیوار سرا بلند کردند
[B][M1]او ماند به کنج حجره دلتنگ[M2]می‌دارد ز گریه خاک را رنگ
[B][M1]هر ناله که عاشقانه می‌زد[M2]آتش ز لبش زبانه می‌زد
[B][M1]شد خانه ز آه آتش اندود[M2]چون تربت مجرمان پر از دود
[B][M1]صبری نه که دل به راه دارد[M2]واندیشه به دل نگاه دارد
[B][M1]یاری نه که سینه را بکاود[M2]خونابهٔ دل برون تراود
[B][M1]با زیستنی چنان که دانی[M2]می‌بود به مرگ و زندگانی
[B][M1]هر چند که مادر از سر سوز[M2]می‌بود به نزد او شب و روز
[B][M1]لیک آنکه ورا هوای یارست،[M2]با مادر و با پدر چه کارست!؟
[B][M1]نی خویش ز دوست باشد افزون[M2]کاین جان عزیز باشد، آن خون،
[A]
[B][M1]چون ماند پری‌وش حصاری[M2]در حجرهٔ غم به سوگواری
[B][M1]قیس از هوس جمال دلبند[M2]در درس ادب دوید یک چند
[B][M1]در گوشهٔ صحن و کنج دیوار[M2]می‌کرد سرود عشق تکرار
[B][M1]بی صرفه همی شتافت چون کور[M2]بی رشته همی تنید چون مور
[B][M1]آهی به جگر فرود می‌خورد[M2]والماس به سینه خرد می‌کرد
[B][M1]زین گونه به چاره‌ای که دانست[M2]می‌کرد شکیب تاتوانست
[B][M1]چون سیل غمش رسید بر فرق[M2]از پرده برون فتاد چون برق
[B][M1]بیرون شد و کرد پیرهن چاک[M2]و افگند به تارک از زمین خاک
[B][M1]گریان به زمین فتاد بی تاب[M2]بر خاک، مراغه کرد چون آب
[B][M1]برداشت ز خانه راه صحرا[M2]چون خضر نمود میل خضرا
[B][M1]می‌رفت چو باد کوه بر کوه[M2]خلقی ز پسش دوان به انبوه
[B][M1]هر کس ز لطافت جوانیش[M2]می‌خورد، فسوس زندگانیش
[B][M1]اینش ز درونه پند می‌داد[M2]وانش به جفا گزند می‌داد
[B][M1]طفلان به نظاره سنگ در دست[M2]اینش زد و آن شکست و آن خست
[B][M1]با این شغبی که در گذر بود[M2]دیوانه ز خویش بی خبر بود
[B][M1]می‌راند ز آب دیده رودی[M2]می‌گفت، چو بی‌دلان، سرودی
[B][M1]می‌زد ز درون جان دم سرد[M2]زآن باد چو ریگ رقص می‌کرد
[B][M1]چون گشت یقین که مرد دل ریش[M2]دارد سفری دراز در پیش
[B][M1]زین غم همه در گداز گشتند[M2]گریان به قبیله باز گشتند
[B][M1]رازش به زمانه عام کردند[M2]مجنون زمانش نام کردند
[B][M1]بردند خبر ز روزگارش[M2]سوی پدر بزرگوارش
[B][M1]کان رو که تو می‌فشاندیش گرد[M2]ز آسیب زمانه لطمه‌ای خورد
[B][M1]گر در پی او شوی به پرواز[M2]باشد که هنوز یابیش باز
[B][M1]پیر از خبری چنان جگر دوز[M2]زد نعرهٔ از درون پر سوز
[B][M1]خون از جگر دریده می‌ریخت[M2]نی نی که جگر ز دیده می‌ریخت
[B][M1]هر جا جگرش به چشم تر بود[M2]کش دل سوی گوشه جگر بود
[B][M1]از دم همه خون جگر همی کرد[M2]و ز بی جگری جگر همی خورد
[B][M1]اشکش به جگر نمک نه کم داشت[M2]گویی نمک و جگر بهم داشت
[B][M1]وان مادر دردمند پر جوش[M2]کان قصه شنید گشت بی هوش
[B][M1]غلطید به خاک تیره مویان[M2]آن گمشده را به خاک جویان
[B][M1]موی از دل ناامید می‌کند[M2]پیچه ز سر سپید می‌کند
[B][M1]بیچاره پدر دوید بیرون[M2]همراه سرشک و همدمش خون
[B][M1]می‌رفت ز سوز دل شتابان[M2]فریاد کنان بهر بیابان
[B][M1]چون گشت بسی به دشت و کهسار[M2]از کوه شنید نالهٔ زار
[B][M1]اندر پی آن ترانه زد گام[M2]افگنده ز اشک، باده در جام
[B][M1]دریافت حریف را چو مستان[M2]با زمزمهٔ هزار دستان
[B][M1]می‌گفت دران فراق خون ریز[M2]با خود غزلی جراحت انگیز
[B][M1]چون چشم پدر فتاد بر وی[M2]شد سست ز سختی غمش پی
[B][M1]چون سوختگان دوید سویش[M2]بنشست به گریه پیش رویش
[B][M1]دیدش چو چراغ مرده بی‌نور[M2]دور از من و تو، ز خویشتن دور
[B][M1]چون روی پدر بدید فرزند[M2]لختی دل پاره یافت پیوند
[B][M1]خم کرد تن ستم رسیده[M2]مالید به پای پیر دیده
[B][M1]پیر، از جگر کباب گشته[M2]رخ شست، به خون آب گشته
[B][M1]بگریست برو به خسته جانی[M2]بوسید سرش به مهربانی
[B][M1]می‌سوخت به زاری از گزندش[M2]می‌داد ز سوز سینه پندش:
[B][M1]کای شمع دل و چراغ دیده[M2]وی میوهٔ جان و باغ دیده
[B][M1]با آن خردی که داشت رایت،[M2]چون در وحل اوفتاد پایت؟
[B][M1]درد که نهاد بر تو این بار؟[M2]سودای که کرد با تو این کار؟
[B][M1]باد که وزید بر چراغت؟[M2]آه که به سینه کرد داغت؟
[B][M1]بودم به گمان که گاه پیری[M2]مونس شوی ام به دستگیری
[B][M1]رو در که کنم که در چنین سوز؟[M2]روزی به شب آرم اندرین روز
[B][M1]دریاب که عمر بر سر آمد[M2]طوفان اجل به سر در آمد
[B][M1]پیری هوس جوانیم برد[M2]مرگ آمد و زندگانیم برد
[B][M1]چندین نه بس است تخلی دهر؟[M2]دیگر، چه کنی تو عیش من زهر؟
[B][M1]آتش که به شعله خوی دارد،[M2]روغن زدنش چه روی دارد؟
[B][M1]من خود ز زمانه پا براهم،[M2]تو رشته چه می‌بری به چاهم؟
[B][M1]تنگست دلم، مپوی چندین[M2]دل تنگی من مجوی چندین
[B][M1]ای جان پدر، به خانه باز آی[M2]وی مرغ، به آشیانه باز آی
[B][M1]بشتاب که نادرین غم آباد[M2]پیش از اجلم رسی به فریاد
[B][M1]زین پس که بجستنم شتابی[M2]جوئیم بسی، ولی نیابی
[B][M1]وان مادر تو که در نقابست[M2]او هم ز غمت چو من خرابست
[B][M1]زان پیش که دیده را کند پیش،[M2]محروم مدارش از رخ خویش
[B][M1]ماییم دو تیره روز بی کس[M2]یک دیده به چشم ما تویی، بس
[B][M1]مپسند که از جمال تو دور[M2]بی دیده شویم و بلکه بی نور
[B][M1]آخر پدر توام، نه اغیار[M2]بیگانه مشو چنین به یک بار
[B][M1]بیمار اگر چه دردناکست[M2]بیمار پرست در هلاکست
[B][M1]ز آنجا که یکیست خون و پیوند[M2]مرگ پدرست رنج فرزند
[B][M1]ز آزردن دست و پا توان زیست،[M2]ز آزار جگر توان زیست؟
[B][M1]این جای نه جای تست، برخیز[M2]وین کار نه کار تست، بگریز
[B][M1]گیرم که به غم زبون توان بود،[M2]بی خانه و جای، چون توان بود؟
[B][M1]گر زآن منی، از آن من باش[M2]ور نه به مراد خویشتن باش
[B][M1]هر چند که عشق جمله در دست[M2]نیرو شکن صلاح مردست
[B][M1]مرد ار چه به سوزدش، همه تن[M2]دودی ندهد، برون ز روزن
[B][M1]مسپار بدست دیو تن را[M2]گرد آر عنان خویشتن را
[B][M1]زین غم همه گر مراد یارست[M2]غم هیچ مخور که در کنارست
[B][M1]گر بر مه آسمان نهی هوش[M2]کوشم که رسانمت در آغوش
[B][M1]آن مه که دلت ازو خرابست[M2]لیلیست نه آخر آفتابست
[B][M1]ننشینم تا به چاره و رای[M2]با او ننشانمت به یک جای
[B][M1]لیکن نکنی چو دیو را بند[M2]دیوانه نشد سزای پیوند
[B][M1]این دیو دلی رها کن از خوی[M2]مردم شو و راه مردمی جوی
[B][M1]تا بود که ز عون بخت پر نور[M2]هم خوابه شود فرشته با حور!
[B][M1]مجنون چو نوید کام بشنود[M2]بنشست ز مغزش اندکی دود
[B][M1]با پیر به شرم گفت گریان[M2]کای ز آتش من دل تو بریان
[B][M1]از من به من آنچه یک گزندست[M2]دانم که ترا هزار چندست
[B][M1]لیکن چکنم، که نفس خود کام[M2]از حیله و دم نمی‌شود رام
[B][M1]خوگیر، که از بلا گریزم،[M2]از بند قضا کجا گریزم؟
[B][M1]بی چاره وجود سست تدبیر[M2]مرغیست به ریسمان تقدیر
[B][M1]آن روز که بودم از غم آزاد[M2]می‌بود برای خود دلم شاد
[B][M1]و اکنون که نه بر فرار خویشم[M2]این هم نه باختیار خویشم
[B][M1]پروانهٔ شمع را که فرمود[M2]کاو از تن خود برآورد دود؟
[B][M1]آنک آفت آسمان نداند[M2]داند چو دران شکنجه ماند
[B][M1]گر کار به دست خویش بودی[M2]کار همه خلق پیش بودی
[B][M1]چون نیست ز مردم آنچه زاید[M2]تسلیم شدم بهر چه آید
[B][M1]تا یاری جان به قالبم هست[M2]جان بدهم و یار ندهم از دست
[B][M1]با همسر او شوم چو افسر[M2]یا در سر کار او کنم سر
[B][M1]های ای پدر من و سر من[M2]من گوهر تو تو افسر من
[B][M1]زین گونه که بهر من دویدی[M2]آزرده شدی و رنج دیدی
[B][M1]غم خوارگیم فگندت از زیست[M2]ور تو نخوری غم، دگر کیست؟
[B][M1]زین غم چو مرا قرار بر تست[M2]غم زآن منست و بار بر تست
[B][M1]درد دل خسته را دوا کن[M2]وآن وعده که کرده‌ای وفا کن!
[B][M1]پذرفت پدر که سخت کوشد[M2]کالا خرد و درم فروشد
[B][M1]آن چاره کند که تا تواند[M2]دیوانه به ماه نور ساند
[B][M1]مجنون به وثیقتی چنان چست[M2]شد با پدر و رضای او جست
[B][M1]با هم دو ستم کش زمانه[M2]رفتند ز دشت سوی خانه
[A]
[B][M1]گویندهٔ حکایت آن چنان کرد[M2]کان خسته چو باد پدر روان کرد
[B][M1]آمد به سرای خویش رنجور[M2]نزدیک به مرگ و از خرد دور
[B][M1]مادر چو بدید حال فرزند[M2]بگسست ز درد بندش از بند
[B][M1]بوسید، چو مادران، سرش را[M2]تر کرد به گریه پیکرش را
[B][M1]گه جامه درید بهر سامانش[M2]گاه از مژه دوخت چاک دامانش
[B][M1]گریان نفسی به سر کشیدش[M2]پس جامهٔ پاره بر کشیدش
[B][M1]شست از نم دیدگان نخستش[M2]از مشک و گلاب باز شستش
[B][M1]وانگاه تنش چو نقش خامه[M2]آراست به جبه و عمامه
[B][M1]زین لابه گری چو باز پرداخت[M2]گرمی به سوی مطبخ خورش تاخت
[B][M1]آورد، ز راه مهربانی[M2]مادر پختی، چنانکه دانی
[B][M1]می‌راند مگس ز روی خوانش[M2]می‌داد نواله در دهانش
[B][M1]مجنون، که درونه پر ز غم داشت،[M2]زاندیشه کجا غم شکم داشت
[B][M1]می‌خورد ز بهر روی مادر[M2]نی لقمه که شعلهای آذر
[B][M1]چون خود به قدر رغبت آن خورد[M2]مادر سر سفره را به هم کرد
[B][M1]در پیش نشست و زار بگریست[M2]گفتا که: به است مرگ ازین زیست
[B][M1]مپسند که در چنین زمانی[M2]سوزد به غمی گسسته جانی
[B][M1]به گر ننهی، اگر توانی[M2]بر من ستمی، بدین گرانی
[B][M1]مردانه قدم بر آری از گل[M2]بندی به خدای خویشتن دل
[B][M1]کاری که به صبر بر گشادند[M2]بار دگرش گره ندادند
[B][M1]ما هم ز پیت، چنانچه دانیم[M2]جهدی بکنیم، تا توانیم!
[B][M1]مجنون، ز درونه پر آذر،[M2]بگریست به درد، پیش مادر
[B][M1]گفت: ای گهر مرا خزینه[M2]پرورده مرا، چون جان به سینه
[B][M1]پند تو که عافیت پسندست[M2]چون داروی تلخ سودمندست
[B][M1]لیکن، چو ببرد، دیوم از هوش[M2]دیوانه به بندگی نهد گوش
[B][M1]یا نقد مرا به دامن آرید[M2]یا دست ز دامنم بدارید!
[B][M1]مادر، چو شناخت سر کارش[M2]کز دست شدست اختیارش
[B][M1]غمخوارهٔ او شد از سر درد[M2]می‌سوخت به درد و غم همی خورد
[B][M1]روزی که دو سه برگ کار پرداخت[M2]و اسباب عروس یک به یک ساخت
[B][M1]پس گفت به پیرخانه تا زود[M2]پیرانه دود ز بهر مقصود
[A]
[B][M1]پیر از دل دردمند برخاست[M2]اشتر طلبید و محمل آراست
[B][M1]از اهل قبیله مهتری چند[M2]گشتند بهم ز خویش پیوند
[B][M1]رفتند ز بهر خواستاری[M2]در حلهٔ لعبت حصاری
[B][M1]آمد پدرش به مردی پیش[M2]ز اندازه نمود مردی بیش
[B][M1]از راه کرم، به رسم تازی[M2]بنشست به میهمان نوازی
[B][M1]خوانی بکشید مهترانه[M2]پر نعمت و نزل خسروانه
[B][M1]چون سفره ز پیش بر گرفتند[M2]عیشی به نشاط در گرفتند
[B][M1]با یکدگر از طریق کاری[M2]می‌رفت سخن ز هر شماری
[B][M1]هر جعبه چو تیر خود برانداخت[M2]جویای غرض سخن برانداخت
[B][M1]کایزد چو بنای دهر پرداخت[M2]هر طایفه جفت جفت در ساخت
[B][M1]زین رو همه را به زندگانی[M2]از جفت گریز نیست دانی
[B][M1]چون هست چنین امیدواریم[M2]کامید خود از درت براریم
[B][M1]ناسفته درت که زخزینه است[M2]ما ورد صفا در آبگینه است
[B][M1]گویی به زبان خود، که بی گفت،[M2]با گوهر پاک ما شود جفت
[B][M1]قیس هنری که در زمانه[M2]هست از همگی هنر یگانه
[B][M1]گر سینه به مهر او کنی گرم[M2]دامادی او نباردت شرم!
[B][M1]این فصه چو کرد میزبان گوش[M2]از بس خجلی، بماند خاموش
[B][M1]بر خود قدری چو مار پیچید[M2]وانگه به جواب در بسیجید
[B][M1]گفتا: چه کنم که میهمانی![M2]ور نه کنم آن سزا که دانی
[B][M1]هر نکته کز آن کسی برنجد[M2]رنجیده شود کسی که سنجد
[B][M1]تیری که نه بر هدف گراید[M2]آن به که ز جعبه بر نیاید
[B][M1]شخصی که، ز نفس نا سرانجام[M2]ما را به قبیله کرد بد نام
[B][M1]دیوانه و مست و لاابالی[M2]وز مردمی زمانه خالی
[B][M1]از بی ننگی فتاده در ننگ[M2]وز بی سنگی بخوردن سنگ
[B][M1]خلق از خبرش به کوچه و در[M2]انگشت به گوش و دست بر سر
[B][M1]زین گونه حریف ناخردمند،[M2]در خورد کجا بود به پیوند؟
[B][M1]خود گیر که ما، به دست پیشی[M2]جستیم رضای تو به خویشی
[B][M1]آشفته، که حال خود نداند،[M2]تیمار عروس کی تواند!
[B][M1]بر وی چو کفایتش بسی نیست[M2]نیروی تعهد کسی نیست
[B][M1]باشد چو زنی ستون خانه[M2]ناخفته به اندرون خانه
[B][M1]مرغی که شتر شدست نامش[M2]بار است چو نام ناتمامش
[B][M1]مردانه توانش نام کردن[M2]کاو بار کسی کشد به گردن
[B][M1]به گر ننهی به پرده‌ای روی[M2]کش غم تو خوری و او بود شوی
[B][M1]وانگه، به خدائی خداوند،[M2]از صدق عقیده، خورد سوگند
[B][M1]کاین در نشود گشاده تا دیر[M2]کار ار ز زبان شود به شمشیر!
[B][M1]جویندهٔ لعبتی چو خورشید،[M2]شد باز به سوی خانه، نومید
[B][M1]آهسته به گوش پیر زن گفت:[M2]کاین سوخته طاق ماند از آن جفت
[B][M1]کم، خازن آن خزینهٔ سیم،[M2]از آهن تیز ، می‌کند بیم
[B][M1]گر کار فتد به زور بازو[M2]زین سوی سبک بود ترازو
[B][M1]آن چاره که نی به بازوی ماست[M2]ز اقبال قوی تری شود راست
[B][M1]نتوان ستدن، ز پنجه ور، رخت[M2]الا که، به زور بازوی سخت
[A]
[B][M1]خوانندهٔ حرف آشنایی[M2]زین گونه کند سخن سرایی
[B][M1]کان پیر جگر کباب گشته[M2]وز بادهٔ غم خراب گشته
[B][M1]چون زد در عروس نومید[M2]شد ساختهٔ گزند جاوید
[B][M1]شد در پی آنکه تا چه سازد[M2]کان عاشق خسته را نوازد
[B][M1]کرد آنچه ز چاره کردنی بود[M2]نامد به کفش کلید مقصود
[B][M1]چون از طرفی نیافت یاری[M2]برمیر قبیله شد به زاری
[B][M1]نوفل، ملکی بد، آدمی خوی[M2]آزاده و مهربان و دل جوی
[B][M1]از کش و مکش دل ستم کار[M2]در سلسلهٔ بتی گرفتار
[B][M1]هم زحمت عاشقی کشیده[M2]هم شربت عاشقان چشیده
[B][M1]افسانهٔ قیس، کاتش افروخت[M2]هر لحظه همی شنید و می‌سوخت
[B][M1]چون حالت پیر دید حالی[M2]کرد از بد و نیک خانه خالی
[B][M1]به نواخت به لطف و راز پرسید[M2]وان قصه که داشت باز پرسید
[B][M1]پیر از جگر شکایت اندود[M2]دم بر زد و کرد خانه پر دود
[B][M1]چون کار فتادگان به زاری[M2]جست از پی آن رمیده یاری
[B][M1]او خود غم او ز پیش دانست[M2]وان مصحت، آن خویش دانست
[B][M1]قاصد طلبید و داد پیغام[M2]سوی پدر بت گل اندام:
[B][M1]کاندیشهٔ آن کند کی بی گفت[M2]دیوانه به ماه نو شود جفت
[B][M1]گر گفت دگر بود درین زیر[M2]گویم سخن از زبان شمشیر
[B][M1]شد پیک و پیام برد در حال[M2]تا شد شنونده بر دگر حال
[B][M1]بگشاد زبان چو آتش تیز[M2]پس گفت جوابی آتش انگیز:
[B][M1]کاندازه کرا بود، درین راز،[M2]کز پردهٔ ما بر آرد آواز؟
[B][M1]کاری که ز نسبتش جداییست[M2]کوشیدن آن نه نیک راییست
[B][M1]کرباس تو گر چه دلپذیرست[M2]پیوند حریر با حریرست
[B][M1]گر مهتر ماست نوفل گرد[M2]مهتر نکند ستیزه با خرد
[B][M1]زان گونه زبون نه‌ایم ما نیز[M2]کارزد گل ما به نرخ گشنیز
[B][M1]چندان غم جان و تن توان خورد[M2]کز پرده برون سخن توان برد
[B][M1]فرمان ده، اگر بدین بهانه،[M2]ما را به بدی کند نشانه
[B][M1]ما نیز به کوشش صوابش[M2]معذور بودیم در جوابش!
[B][M1]پیک آمد و باز داد پاسخ[M2]نوفل ز غضب شد آتشین رخ
[B][M1]لشکر طلبید و بارگی خواست[M2]بیرون قبیله شد صف آراست
[B][M1]خویشان صنم، که آن شنیدند[M2]شان نیز به کین برون دویدند
[B][M1]گشت از دو طرف روانه شمشیر[M2]وآویخت به حمله شیر با شیر
[B][M1]هر تیغ زنی، به خنجر و خشت[M2]سرها همه می‌درود و می‌کشت
[B][M1]مرگ آمد و جان ز سینه می‌روفت[M2]بر نغمهٔ تیر، پای می‌کوفت
[B][M1]بر رسم عرب به جهد و ناورد[M2]می‌کرد ستیزه مرد با مرد
[B][M1]شمشیر کشیده هر دلیری[M2]نوفل به میان چو تند شیری
[B][M1]هر سو که فگند تیغ پولاد[M2]کرد از سر مرد، گردن آزاد
[B][M1]زان کینه که بی دریغ می‌رفت[M2]یک هفته دو رویه تیغ می‌رفت
[B][M1]خلقی سوی لعبت حصاری[M2]تنگ آمد از آن ستیزه‌کاری
[B][M1]گفتند به اتفاق پیران[M2]در سوخته به که خانه ویران
[B][M1]چون فتنهٔ ما برون زد این تاب[M2]آن به که کنیم فتنه در خواب
[B][M1]خیزیم و سبک ز خون لیلی[M2]در خاک روان کنیم سیلی
[B][M1]آفت ز جهان چو گشت گم نام،[M2]غوغا، ز دو سوی، گیرد آرام
[B][M1]هم رخنهٔ فتنه بسته گردد[M2]هم دل ز گزند رسته گردد
[B][M1]مجنون که از آن خبر شد آگاه[M2]بر زد ز درون دل یکی آه
[B][M1]بر میر سپه دوید جوشان[M2]چون سیل که در رسید خروشان
[B][M1]بگرفت عنان مرکبش سخت[M2]می‌سوخت زخامکاری بخت
[B][M1]گفت: ای همه مرهم از تو آزار[M2]بازا دل ازین ستیزه بازار
[B][M1]گویند ز غصه مهترانش[M2]کاهسته کنیم برکرانش
[B][M1]یعنی چو وی از جهان برافتد[M2]این مشغله از میان برافتد
[B][M1]بر خصم مکش به کینه جویی[M2]تیغی که به خون دوست شویی
[B][M1]آن نیزه مزن به دشمنان بیش[M2]کزوی دل دوستان کنی ریش!
[B][M1]نوفل چو شنید گفت مجنون[M2]از دیده گشاد در مکنون
[B][M1]لابد به نیام کرد شمشیر[M2]در بیشهٔ خویش رفت چون شیر
[B][M1]در گوشهٔ غم نشست نالان[M2]از حالت قیس دست مالان
[A]
[B][M1]توقیع کش مثال این حرف[M2]در نامه، سخن چنین کند صرف
[B][M1]کان سوختهٔ خراب سینه[M2]اورنگ نشین بی خزینه
[B][M1]از نوفلیان چو بی غرض ماند[M2]لختی ز فراق در مرض ماند
[B][M1]چون پیکرش از نشان نستی[M2]آمد قدری به تن درستی
[B][M1]باز از وطن خرد برون جست[M2]زنجیر برید و رشته بگسست
[B][M1]می‌گشت به گرد و کوه و صحرا[M2]چون خضر، به روضهای خضرا
[B][M1]نی دل خوش و نی خرد فراهم[M2]دیوانه و دیو هر دو با هم
[B][M1]هجرش زده تیر بر نشانه[M2]غم یافته مرگ را بهانه
[B][M1]یاران به تأسف از چنان یار[M2]خویشان به تحیر از چنان کار
[B][M1]او دشت گرفته زار و دل ریش[M2]دشمن به ملامت از پس و پیش
[B][M1]مسکین پدرش به چاره سازی[M2]چون شمع به خویشتن گدازی
[B][M1]هر جا که نشست زار بگریست،[M2]بی گریهٔ زار در جهان کیست؟
[B][M1]وآن مادر خستهٔ جگر سوز[M2]شب رنگ شده، ز بخت بد روز
[B][M1]روزی طربش به شب رسیده[M2]خون جگرش به لب رسیده
[B][M1]روزی ز زبان راست بازی[M2]در گوش پدر رسید رازی
[B][M1]کز مهر و وفای آن یگانه[M2]کاندر همه دهر شد فسانه
[B][M1]زان گونه شدست نوفلش دوست[M2]کان دل شده مغز گشت واین پوست
[B][M1]گوید که: اگر دل آیدش باز[M2]من دخت خودش دهم به صد ناز
[B][M1]پیر از خبری چنان دل انگیز[M2]بر سوخته شد، چو آتش تیز
[B][M1]دیدش سر و تن ز سنگ خسته[M2]چهره ورم و جبین شکسته
[B][M1]پیراهن پاره پاره چون گل[M2]خونابه چکان ز دیده چون مل
[B][M1]از تف هوا چو دود گشته[M2]پشتش ز زمین کبود گشته
[B][M1]اول ز دو دیده سیل خون ریخت[M2]وانگه نمک از جگر برون ریخت:
[B][M1]کای چشم من و چراغ دیده[M2]تو از من و من ز خود رمیده
[B][M1]دارم دل خسته درد پرورد[M2]درمان دلم تویی برین درد
[B][M1]تو دشت گرفته را رو بی حال[M2]مسکین دل مادرت به دنبال
[B][M1]زینگونه که از تو در بلائیم[M2]دیوانه تو نیستی که مائیم
[B][M1]دریاب که عزم کوچ کردم[M2]نزدیک شد آفتاب زردم
[B][M1]انگار گل تو را خزان برد[M2]وآن هم نفسی که داشتی، مرد
[B][M1]یاری که نیایدت در آغوش[M2]آن به که ز دل کنی فراموش
[B][M1]شاخی که برش نه زود باشد[M2]هیزم بود ار چه عود باشد
[B][M1]بید، ار ندهد ز میوه مایه[M2]باری بودش فراخ سایه
[B][M1]تو شاخ رسیده گشتی و تر[M2]نی سایه به مادهی و نی بر
[B][M1]چون عشق بود به دل ، صوابست[M2]مه در شب تیره آفتابست
[B][M1]نوفل که به مهر تست منسوب[M2]دارد پس پرده دختری خوب
[B][M1]در گلشن حسن سرو چالاک[M2]چون قطرهٔ آب آسمان پاک
[B][M1]خورشید رخی خدیجه نامش[M2]پرورده به عصمتی تمامش
[B][M1]جویندش و نوفل، از تکبر،[M2]در رشتهٔ کس، نه بندد آن در
[B][M1]زان رسم وفا که در تو دیدست[M2]پیوند ترا به جان خریدست
[B][M1]در دل، همه صحبت تو جوید[M2]وز شرم، بروی تو نگوید
[B][M1]پرسد خبر تو گاه و بی گاه[M2]هم معتقدست و هم نکوخواه
[B][M1]گر سر به رضاء ما کنی راست[M2]آن خواست از آن توست، بی‌خواست
[B][M1]هم مادر امید خاص یابد[M2]هم جان پدر خلاص یابد
[B][M1]ور خود زنی از خلاف تیری،[M2]بی جان شده گیر، زال و پیری
[B][M1]گفتیم به تو غم نهانی[M2]از ما سخنی، دگر تو دانی!
[B][M1]دیوانه که این حدیث بشنید[M2]دیوانگیش ز سر بجنبید
[B][M1]می‌خواست که از درون پر سوز[M2]گردد، به خلاف، پاسخ اندوز
[B][M1]لیکن، چو فسون پیر بد چست[M2]کرد از دم سخت دیوار سست
[B][M1]در پای پدر فتاد فرزند[M2]گفت ای دم تو مرا زبان بند
[B][M1]با آنکه خرد ز من عنان تافت،[M2]از رای تو، روی چون توان یافت؟
[B][M1]اینست چو خواهش الهی[M2]تن در دادم بهر چه خواهی!
[B][M1]مادر پدر از چنان جوابی[M2]بر آتش دل زدند آبی
[B][M1]رفتند ز خانه بامدادان[M2]پیش پدر عروس شادان
[B][M1]بستند کمر بجست و جویی[M2]کردند سپرده گفت و گویی
[B][M1]نوفل که بخاطر آن هوس داشت[M2]پیش آمد و پاس آن نفس داشت
[B][M1]گشتند، دو دل، مبده، بی غم[M2]رفتند بسوی خانه خرم
[B][M1]بردند ظرایف عروسی[M2]بغدادی و مغربی و روسی
[B][M1]اسباب نشاط و مایهٔ سور[M2]شهد و شکر و گلاب و کافور
[B][M1]بنشست فقیه عیسوی دم[M2]بنیاد نکاح کرد محکم
[B][M1]شد جلوه نما بت حصاری[M2]چون گل ز نسیم نوبهاری
[B][M1]نازک بدنی چو در مکنون[M2]مجنون کن صد هزار مجنون
[B][M1]هر کس به هوس نگاه می‌کرد[M2]مجنون می‌دید و آه می‌کرد
[B][M1]هر کس صفت جمال می‌گفت[M2]مجنون سخن از خیال می‌گفت
[B][M1]هر کس گهری خریده می‌ریخت[M2]مجنون ز سرشک دیده می‌ریخت
[B][M1]هر کس ز طرب به کار خود بود[M2]مجنون به هوای یار خود بود
[B][M1]هر کس شمعی بسوز برداشت[M2]مجنون همه سوز در جگر داشت
[B][M1]او قصهٔ جان ریش می‌خواند[M2]و افسون خلاص خویش می‌خواند
[B][M1]می‌کرد به سینه یاد دل خواه[M2]می‌شست به گریه دست از آن ماه
[B][M1]بیرون خوش و از درونه دل تنگ[M2]تن حاضر و دل هزار فرسنگ
[B][M1]مطرب ز طرب ترانه می‌زد[M2]او نالهٔ عاشقانه می‌زد
[B][M1]چون کرد عروس جلوهٔ حور[M2]در پردهٔ مهد گشت مستور
[B][M1]چون شد، گهٔ آنکه، خرم و شاد[M2]هم خوابه شوند سرو و شمشاد
[B][M1]دیوانه به درد خود گرفتار[M2]حیران شده ماه نو در آن کار
[B][M1]نی او همه شب غنود از سوز[M2]نی لعبت تو، ز بخت بد روز
[B][M1]بر بویی گلی که بود یارش[M2]دامن نگرفت هیچ خارش
[B][M1]بر نجد شد و طواف می‌کرد[M2]با خاطر خود مصاف می‌کرد
[B][M1]سوزان غزلی که دل کند ریش[M2]می‌خواند به حسب حالت خویش
[B][M1]مادر که شنید قصهٔ دوش[M2]سوی پدرش دوید بی‌هوش
[B][M1]ناخن زد و چهره غرق خون کرد[M2]دامن ز سرشک لاله‌گون کرد
[B][M1]بی‌چاره پدر ز پا در افتاد[M2]هم شیشه شکست و هم خر افتاد
[B][M1]گشتند موافقان و خوشان[M2]زین واقعه جمله دل پریشان
[A]
[B][M1]گویندهٔ این کهن فسانه[M2]زان شعله چنین کشد زبانه
[B][M1]کان شمع نهان گداز شب خیز[M2]پروانه صفت بر آتش تیز
[B][M1]کبکی که شکسته بال باشد[M2]شاهین زندش چه حال باشد
[B][M1]چون غم زده را در آن تحیر[M2]از خوردن غم درونه شد پر
[B][M1]بس کانده سینه شد فزونش[M2]از دل به دهن رسید خونش
[B][M1]تیمار دلش، به جان نگنجید[M2]جان خود چه، که در جهان نگنجید
[B][M1]شد در پی آنکه دل بکاود[M2]وز غم قدری برون تراود
[B][M1]کاغذ طلبید و خامه برداشت[M2]ترتیب سواد نامه برداشت
[B][M1]سودای جگر به نامه می‌ریخت[M2]خونابه ز نوک خامه می‌ریخت
[B][M1]کاغذ چو تمام شد، نوردش[M2]از خون دو دیده مهر کردش
[B][M1]وانگه طلبید قاصدی چست[M2]کز باد به تک حریف می‌جست
[B][M1]دادش که: ببر بر آن خرابش[M2]باز آور به من رسان جوابش
[B][M1]قاصد شد و آن صحیفه را برد[M2]وآنجا که سپردنیست، بسپرد
[B][M1]مجنون، که بدید نامهٔ دوست[M2]می‌خواست برون فتادن از پوست
[B][M1]دید از قلم جراحت انگیز[M2]در دوده سرشته آتش تیز
[A]
[B][M1]آغاز صحیفهٔ معانی[M2]بر نام خدای جاودانی
[B][M1]آن را که هدایتی رساند[M2]اندازه کرا، که واستاند
[B][M1]وآن را که کند ز روشنی دور[M2]آن کیست که باز بخشدش نور
[B][M1]وآنگه ز خراش سینهٔ خویش[M2]خونابه فشانده از دل ریش
[B][M1]کاین نامه که هست چون نگاری[M2]از دلشده‌ای، به بی‌قراری
[B][M1]یعنی ز من ستم رسیده[M2]نزدیک تو ای رسن بریده
[B][M1]ای عاشق دور مانده، چونی؟[M2]وی شمع ز نور مانده، چونی؟
[B][M1]چونست سرت به بالش خاک؟[M2]خون از رخ تو که می‌کند پاک؟
[B][M1]روزت دانم که شب نشانست[M2]شبهای سیاه بر چه سانست؟
[B][M1]از من به که می‌بری حکایت؟[M2]یا خود ز که می‌کنی شکایت؟
[B][M1]تکیه بدر که می‌کنی خواست؟[M2]بالین گه تو که می‌کند راست؟
[B][M1]دردت ز منست گر چه حالی[M2]من نیز نیم ز درد خالی
[B][M1]شمعی که بر آتش است تا روز[M2]پروانه کش است و خویشتن سوز
[B][M1]چون ز آتش تیز پرنیان سوخت[M2]از سوزن و رشته کی توان دوخت
[B][M1]بگداخت، ز سوز دل، وجودم[M2]وز اوج فلک، گذشت دودم
[B][M1]تو گر چه ز عشق تنگ باری[M2]باری قدمی فراخ داری
[B][M1]گر پیشروان شوی و گر پس[M2]دستی نزند به دامنت کس
[B][M1]مسکین، من مستمند بندی[M2]موقوف سرای دردمندی
[B][M1]خو کرده به گوشهٔ ندامت[M2]زندانی درد، تا قیامت
[B][M1]پروردهٔ غم شدست جانم[M2]فرسود محنت استخوانم
[B][M1]تا بستر تو زمین شنیدم[M2]من نیز همان زمین گزیدم
[B][M1]گشتم به یگانگی چنان چست[M2]کاین هستی من ز هستی تست
[B][M1]هر خاری که پای تو کند ریش[M2]من از دل خود برون کشم نیش
[B][M1]هر تاب که بر تو زآفتاب است[M2]سوزش همه بر من خراب است
[B][M1]هر آبله کافتدت به رفتار[M2]از دیدهٔ من تراود آزار
[B][M1]هر سنگ که پهلوی توخسته‌ست[M2]اینک تن من از آن شکسته‌ست
[B][M1]هر باد که از ره تو خیزد[M2]در سینهٔ من غبار بیزد
[B][M1]من بی تو، چنین به غم نشسته[M2]از هر که به جز تو، روی بسته
[B][M1]ای خار، چو پهلویش کنی ریش[M2]از آتش آه من بیندیش
[B][M1]ای گرد، چو بر تنش نشینی[M2]باران سرشک من ببینی
[B][M1]رو، ای دم سرد من، به راهش[M2]خاشاک به چین ز تکیه‌گاهش
[B][M1]اینم نه گمان که یار دلسوز[M2]شبها به وصال می‌کند روز
[B][M1]در کیو دگر همی‌زند گام[M2]با یار دگر همی‌کشد جام
[B][M1]گر یار نو آمدت در آغوش[M2]از یار کهن مکن فراموش
[B][M1]بیگانه مشو چنین به یکبار[M2]آخر حق صحبتی نگه‌دار
[B][M1]گر باده و گر خمار بودیم،[M2]روزی، نه من و تو یار بودیم؟
[B][M1]گر لاله و سرو در شمار است،[M2]آخر خس و خار هم به کارست!
[B][M1]گیرم که تراست لعل در چنگ[M2]مفگن به دکان شیشه‌گر سنگ
[B][M1]دیدی که به معرض هلاکم[M2]چون باد برون شدی ز خاکم
[B][M1]بیگانه صفت خرام کردی[M2]بیگانگی تمام کردی
[B][M1]بسیار می جفا چشیدی[M2]بی‌خوابی و بی‌دلی کشیدی
[B][M1]اکنون که به وصل خفته‌ای شاد،[M2]هم خوابهٔ نو مبارکت باد!
[B][M1]با این همه دوستدار و یاریم[M2]با یار تو نیز دوستداریم
[B][M1]بخت من، اگر ز من شد آزاد[M2]آنرا که رسید، یار او باد
[B][M1]او گر چه که دشمنیست در پوست[M2]از دوستیت گرفتمش دوست
[B][M1]آن یار که دوست داشت یارم[M2]دشمن بوم ار نه، دوست دارم
[B][M1]درد تو رفیق جان من باد[M2]هم خوابهٔ خاکدان من باد
[B][M1]چون خوانده شد این ورق تمامی[M2]دل سوخته پخته شد ز خامی
[B][M1]غلتید میان خاک لختی[M2]چون باد زده کهن درختی
[B][M1]پس قاصد نامه را بفرمود[M2]کآرد قلمی و کاغذی، زود
[B][M1]قاصد بسوی قبیله شد راست[M2]و آورد و سپردش آنچه درخواست
[B][M1]دیوانه ز راز پرده برداشت[M2]می‌ریخت غمی که در جگر داشت
[B][M1]اول بگهٔ قلم گزاری[M2]کرد از سر خستگی و زاری
[A]
[B][M1]آغاز سخن به نام شاهی[M2]کار است چو چرخ بارگاهی
[B][M1]سازندهٔ گوهر شب افروز[M2]روزی ده جانور شب و روز
[B][M1]دیباچه گشای باغ و بستان[M2]گویا کن بلبلان به دستان
[B][M1]کاین قصهٔ محنت از غمینی[M2]بر سیم بری و نازنینی
[B][M1]یعنی ز من خراب رنجور[M2]نزدیک تو ای ز مردمی دور
[B][M1]بگذر ز من عتاب روزی،[M2]چندم ز عتاب تلخ، سوزی؟
[B][M1]من خود زمانه در هلاکم[M2]تو نیز مکش به خون و خاکم
[B][M1]اکنون که ز دست شد عنانم،[M2]از طعنه چه می‌زنی سنانم؟
[B][M1]با تو به دلم، دگر نگنجد[M2]حقا که خیال در نگنجد
[B][M1]باد، ار چه گل آردم، ز کویت[M2]گل ننگرم از برای رویت
[B][M1]خواهم شب تیره با تو شینم[M2]تا سایه برابرت نبینم
[B][M1]با جز تو چه کار، تا تو هستی؟![M2]در قبله، خطاست بت‌پرستی
[B][M1]عشق، از دو صنم بود عنان تاب[M2]چون دین ز توجهٔ دو محراب
[B][M1]تا یک سر مو بود به جایت[M2]یک مو نکشم سر از هوایت
[B][M1]اینجا من و دلستانم آنجاست[M2]آنجاست دلم، که جانم آنجاست
[B][M1]گر کرد، سپهر بی‌طریقم[M2]تهمت زدهٔ دگر رفیقم
[B][M1]نی خواهش دل مرا بر آن داشت[M2]کز قبله به بت نظر توان داشت
[B][M1]بنشاند مرا چنین بر آذر[M2]حکم پدر و رضای مادر
[B][M1]مهری که به سینه داشت رویم،[M2]بر روی پدر چگونه گویم؟
[B][M1]آن یار که، جز تو، در کنارست[M2]سروست و مرا درخت خارست
[B][M1]چشمت چو کند به روی من ناز[M2]در روی تو، دیده چون کنم باز؟
[B][M1]هر چند، به عقد بود جفتم[M2]نادیده رخش، طلاق گفتم
[B][M1]گر بود نظر به دل فروزی[M2]دیدار توام مباد روزی
[B][M1]در سر نکنم دویی همه‌گاه[M2]گر سر دو کنی به تیغ کین خواه
[B][M1]مؤمن به وفا دو روی نبود[M2]ور هست یگانه گوی نبود
[B][M1]بر من چه کشی، بخشم، شمشیر؟[M2]من خود شده‌ام ز جان خود سیر!
[B][M1]بیدار، برای آخرین خواب[M2]چون اشتر عید و گاو قصاب
[B][M1]امروز که بدین خراشم[M2]تو نیز مزن به دور باشم
[B][M1]جان، حیف بود بهای این غم،[M2]آخر غم تست، چون زنم کم
[B][M1]هر جا که کنم نشست یا خاست[M2]چون در نگرم، غم تو آنجاست
[B][M1]شبها ز غمت بسوز من کیست؟[M2]من دانم و شب، که روز من چیست
[B][M1]در خواب، چو دامن تو گیرم[M2]بیدار شوم، ولی بمیرم
[B][M1]بر خاک در تو سنگسارم[M2]ور سنگ طلب کنی، ندارم
[B][M1]تو فارغ و دل بسی فغان زد[M2]بر ماه طپانچه چون توان زد
[B][M1]آسوده، که با فراغ دل زیست[M2]او کی داند که سوز من چیست!
[B][M1]باغی که خزان ندیده باشد[M2]برگ و گلش آرمیده باشد
[B][M1]شاهین که دهد کلنگ را خم[M2]از رنج دلش کجا خورد غم؟!
[B][M1]بر کشتن من چو کامکاری[M2]مردار شدن چرا گذاری؟
[B][M1]شد سوخته جان نا شکیبم[M2]تا کی به زبان دهی فریبم
[B][M1]بس ابر که تند سر برآرد[M2]آواز دهد ولی نبارد
[B][M1]بر بیگنه آنگه شد ستم سنج[M2]آخر بود از ندامتش رنج
[B][M1]آن گرگ بود نه آدمی زاد[M2]کز خوردن آدمی شود شاد
[B][M1]فریاد که خوردیم همه خون[M2]زین فتنه، خلاص چون بود چون؟
[B][M1]بردار ز مطرح هلاکم![M2]افتاده، رها مکن به خاکم؟!
[B][M1]چون ثبت شد آنچه بود شایان[M2]وان نامهٔ درد شد به پایان
[B][M1]تاریخ فراق یاورش کرد[M2]عنوان سرشک بر سرش کرد
[B][M1]بسپرد به قاصد سبک سیر[M2]تابستد و بر پرید چون طیر
[B][M1]برد آن ورق و به نازنین داد[M2]غنچه به کنار یاسمن یاسمین داد
[B][M1]چون نامه بدید ماه بی صبر[M2]از نومیدی گریست چون ابر
[B][M1]از پوزش و عذر بیکرانش[M2]تسکین تمام یافت جانش
[B][M1]از خواندن نامه چون بپرداخت[M2]تعویذ گلوی خویشتن ساخت
[A]
[B][M1]چون نافه گشاد باد نوروز[M2]بشکفت بهار عالم افروز
[B][M1]از شبنم گوهرین شمایل[M2]آراست، گلوی گل، حمایل
[B][M1]نازک تن لالهٔ دل افروز[M2]لرزنده شد از نسیم نوروز
[B][M1]با شاهد و می خجسته نامان[M2]گشتند بهر چمن خرامان
[B][M1]هر کس به عزیمت تماشا[M2]مجنون و دلی رمیده، حاشا!
[B][M1]هر کس شده در کنار آبی[M2]مجنون خراب، در خرابی
[B][M1]هر کس به سوی چمن شتابان[M2]مجنون رمیده در بیابان
[B][M1]هر کس صنمی چو گل در آغوش[M2]مجنون رمیده خار بر دوش
[B][M1]هر باد که از بهارش آمد[M2]بگریست که بوی یارش آمد
[B][M1]هر گل که شگفته دید بر خاک[M2]کرد از غم دوست پیرهن چاک
[B][M1]آن کس که به کوه و دشت خو کرد[M2]زو انس نشاید آرزو کرد
[B][M1]آهو که خورد به دشت خاشاک[M2]باشد چو خانه نزد او خاک
[B][M1]مرغی که ز سبزه داشت مفرش،[M2]زندان قفس کجا کند خوش؟
[B][M1]او بود و غمی و باد سردی[M2]کز دور پدید گشت گردی
[B][M1]یاری دو ز محرمان دردش[M2]خونابه زدای روی زردش
[B][M1]بودند به کوه و دشت پویان[M2]آن گم شده را به خاک جویان
[B][M1]در کوچ گهش، جمازه راندند[M2]وز دور جمازه را نشاندند
[B][M1]رفتند پیاده پیش مجنون[M2]ریزان ز دو دیده، در مکنون
[B][M1]دیدند به گوشهٔ خرابی[M2]غولی به کنارهٔ سرابی
[B][M1]زنجیر ز همدمان گسسته[M2]در حلقهٔ دام و دد نشسته
[B][M1]گفتند که: ای رفیق، چونی؟[M2]در خون جگر غریق، چونی؟
[B][M1]آخر چه شدت که وارمیدی،[M2]وز صحبت دوستان بریدی؟
[B][M1]خو باز گرفتی از همه کس[M2]با شیر و گوزن ساختی بس
[B][M1]زینسان نبرند آشنایی[M2]مردم نکند چنین جدایی
[B][M1]تو مردم و دانشت ز حد بیش،[M2]چونست، که با ددان شدی خویش
[B][M1]برخیز که گل شکوفه نو کرد[M2]دلها، به نشاط می، گرو کرد
[B][M1]وقت چمنست و بوستان هم[M2]ما منتظریم و دوستان هم
[B][M1]امروز اگر دمی چو یاران[M2]باشی به مراد دوستداران
[B][M1]گل‌گشت چمن کنیم چون باد[M2]باشیم، به روی یکدگر شاد
[B][M1]بینی رخ دوستان جانی[M2]بی‌دوست مباد زندگانی
[B][M1]مجنون ز دو دیده آب بگشاد[M2]وانگه گرهٔ جواب بگشاد،
[B][M1]گفت: ای شب و روزتان همه سور[M2]بادا شبتان زر و ز من دور
[B][M1]پیرایهٔ من اگر چه زشتست[M2]چون خوی گرفته‌ام بهشتست
[B][M1]زان گونه به بانگ بوم شادم[M2]کز بلبل مست نیست یادم
[B][M1]در دشت چنان خوشست خارم[M2]کز باغ کسان خبر ندارم
[B][M1]غولی که به دشت خو پذیرد[M2]در باغ بریش جان گیرد
[B][M1]آنرا که خیال یار باشد،[M2]با سرو و گلش چکار باشد؟
[B][M1]بگذار چمن که یار من نیست[M2]وان گل که مراست در چمن نیست
[B][M1]یاران ز چنان جواب دل دوز[M2]راندند بسی سرشک جان سوز
[B][M1]گفتند که ای نشانهٔ درد[M2]زندان دلت خزانهٔ درد
[B][M1]شک نیست که روی یار دیدن[M2]خوشتر ز گل و بهار دیدن
[B][M1]لیکن گل تو که رشک باغست[M2]او نیز دران چمن چراغست
[B][M1]گه گه، که دلش بگیرد از کاخ[M2]جان تازه کند به سبزی شاخ
[B][M1]آید به چمن، چو نازنینان[M2]با هم نفسان و هم نشینان
[B][M1]ایشان همه با نشاط هم رنگ[M2]او گوشه گرفته با دل تنگ
[B][M1]برخیز، مگر ز بخت روشن[M2]بینی گل تازه را به گلشن!
[B][M1]مجنون که شنید نام مقصود[M2]بر شد ز دلش بر آسمان دود
[B][M1]با هم نفسان ز جای برخاست[M2]بر ناقه نشست و محمل آراست
[B][M1]رفتند از آن خرابه پویان[M2]در جلوه‌گهٔ نشاط جویان
[B][M1]یاران عزیز در چمن گاه[M2]بودند نشسته، چشم در راه
[B][M1]دیدند چو روی عاشق مست[M2]گشتند ز رفق بر زمین پست
[B][M1]گرد از رخ نازکش فشاندند[M2]در صدر تنعمش نشاندند
[B][M1]او دل به ولایتی دگر داشت[M2]نی از خود و نی ز کس خبر داشت
[B][M1]نی رنجه شد و نه گشت خشنود[M2]کازار و نوازشش یکی بود
[B][M1]یاران به نشاط و عیش سازی[M2]او با دل خود به عشق بازی
[B][M1]مطرب غزلی کشیده دلکش[M2]مجنون به نشید خویشتن خوش
[B][M1]هر ناله که زد ز جان ناشاد[M2]هر کس که شنید کرد فریاد
[B][M1]از حلقهٔ دوستان برون جست[M2]زنجیر برید و رشته بگسست
[B][M1]نالید دمی ز بخت ناشاد[M2]وز سایهٔ سرو جست چون باد
[B][M1]دامن ز گل پیاده پرداخت[M2]بر خار پیاده رخش می‌تاخت
[B][M1]در کوه شد و به تیغ بر شد[M2]پیکان فراق را سپر شد
[B][M1]باز آن ددگان که صف شکستند[M2]گردش، چون سپهر، حلقه بستند
[B][M1]از آب دو دیده بی مدارا[M2]می‌داد گهر به سنگ خارا
[A]
[B][M1]یک روز، به گاه نیم روزان،[M2]کانجم شد از آفتاب سوزان
[B][M1]گردون ز حرارت تموزی[M2]در سایه خزان به پشت کوزی
[B][M1]آتش زده گشت کون و کان هم[M2]تفسیده زمین و آسمان هم
[B][M1]جایی نه که دیده را برد خواب[M2]ابری نه که تشنه را دهد آب
[B][M1]مرغان چمن خزیده در شاخ[M2]در رفته خزندگان به سوراخ
[B][M1]خورشید چنانچ تیزی اوست[M2]بگشاد، چو مار، از آدمی پوست
[B][M1]در حوضهٔ خشک از آتش و تاب[M2]صد پاره شده زمین بی آب
[B][M1]در دشت سرابهای کین توز[M2]چون وعدهٔ سفلگان، جگر سوز
[B][M1]مرغابی از آرزوی آبی[M2]خون خورده بگرد هر سرابی
[B][M1]از گرمی ریگهای گردان،[M2]پر آبله پای ره نوردان
[B][M1]هر کس به چنین هوای ناخوش[M2]در حجرهٔ سرد کرده جاخوش
[B][M1]مجنون به کنار هر سوادی[M2]گردنده بسان گرد بادی
[B][M1]می‌گشت چو بی‌خودان بهر سوی[M2]خونابه روان ز دیده، چون جوی
[B][M1]دید از طرف گذر به سویی[M2]غلطیده سگی به کنج کویی
[B][M1]سر تا قدمش جراحت و ریش[M2]شویان به زبان جراحت خویش
[B][M1]مجنون چو بحال او نظر کرد[M2]در پیش دوید و دیده تر کرد
[B][M1]پیچید به گردنش به صد ذوق[M2]و افگند ز زر به گردنش طوق
[B][M1]بگرفت به رفق در کنارش[M2]می‌شست به گریهای زارش
[B][M1]دامن به تهش فگنده در خاک[M2]می‌کرد به آستین سرش پاک
[B][M1]گه پیش رخش به گریه نالید[M2]گه در کف پاش دیده مالید
[B][M1]بوسید سرش به رفق و آزرم[M2]خارید برش به ناخن نرم
[B][M1]گفت ای گلت از وفا سرشته[M2]نقشت فلک از نوا نوشته
[B][M1]هم نان کسان حلال خورده[M2]هم خوردهٔ خود حلال کرده
[B][M1]کرده ز رهٔ حلال خواری[M2]با منعم خویش حق گزاری
[B][M1]ایمن ز تو باسپان بهر سوی[M2]معزول ز تو عسس بهر کوی
[B][M1]دزدی که شد از دمانت خسته[M2]الا بگزند جان نرسته
[B][M1]از خاستن شب سیاهت[M2]میمون شده خواب صبحگاهت
[B][M1]ور گشته شبان گوسپندان[M2]از گرگ ربوده مزد دندان
[B][M1]بر تختهٔ پشت هر شکاری[M2]تعلیم گرفته روزگاری
[B][M1]و امروز که باز ماندی از کار[M2]خواری همه را، مرا، نه ای خوار
[B][M1]گر تو سگی از سرشت دوران[M2]اینک سگ تو منم به صد جان
[B][M1]کو سلسلهٔ تو، تا ز یاری،[M2]در گردن خود کشم، به زاری؟!
[B][M1]باری بزنم به مهر و پیوند[M2]با تو به موافقت، دمی چند
[B][M1]پای تو که گشت بر در یار[M2]بر چشم منش سزات رفتار
[B][M1]خواهم که شکافم این دل تنگ[M2]در وی کشمت چو لعل در سنگ
[B][M1]هستیم، من و تو، هر دو، شب گرد[M2]لیکن تو به ناله و من از درد
[B][M1]چون باز گذر کنی در آن کوی[M2]بر خاک درش نهی ز من روی
[B][M1]هر گه جگریت بخشد آن یار[M2]با دی نکنی ازین جگر خوار
[B][M1]هر خس که برو گذارد گامی[M2]از من برسانیش سلامی
[B][M1]هر جا که نهاد پای روشن[M2]بسیار ببوسی از لب من
[B][M1]زنجیر خودت نهد چو بر دوش[M2]از گردن من مکن فراموش
[B][M1]روزی اگر آن بت پری چهر[M2]دستی به سر تو ساید از مهر
[B][M1]آگه کنیش ز مهر جانم[M2]وین قصه بگویی از زبانم
[B][M1]کای آهوی ناوک افگن مست[M2]یک تیر تو و ز آهوان شست
[B][M1]آن کز پی صید تو زند گام[M2]خود را فگند به حلقهٔ دام
[B][M1]هر کز پی تو شود کمان گیر[M2]بر سینهٔ خویشتن زند تیر
[B][M1]چشم سیهت که بی نظیرست[M2]آهوی سیاه شیر گیرست
[B][M1]تو شیر کشی، بهر شکاری[M2]مردم، ز سگان کیست، باری؟
[B][M1]بگذار که چون سگان نهانی[M2]باشم به درت به پاسبانی
[B][M1]در خانه گرم نمی‌گذاری،[M2]باری زدرم مران به خواری
[B][M1]زینسان شغبی بکار می‌کرد[M2]دیوانگی آشکار می‌کرد
[B][M1]او بر سر این فسانهٔ درد[M2]و انبوه بگرد او زن و مرد
[B][M1]پرسید یکیش از آن میانه:[M2]کای کرده ز عافیت کرانه
[B][M1]این سگ، سگ کیست اندرین گرد[M2]وین غم، غم کیست با چنین درد
[B][M1]خون، بهر که می‌خوری بدینسان؟[M2]وز بهر که می‌کنی چنین جان؟
[B][M1]سگ را چه خبر که کام تو چیست؟[M2]یا نیک و بد پیام تو چیست؟
[B][M1]او را چو ز عقل نیست تمکین،[M2]تعظیم ویت چراست چندین؟
[B][M1]دیوانه به درد پاسخش داد:[M2]کای از غم من دل تو آزاد
[B][M1]طعنم چه زنی به سگ پرستی،[M2]من نیز سگم ز روی هستی
[B][M1]ور نیز به پای سگ زنم بوس[M2]زآن پای خورم، نه زین لب، افسوس
[B][M1]کاین پا که به شهر و کوی گشتست[M2]پیش در یار من گذشتست
[B][M1]روزیش به گوی آن پری کیش[M2]دیدم، گذران، به دیدهٔ خویش
[B][M1]تعظیم ویم نه از پی اوست[M2]کش دوست گرفتم از پی دوست
[B][M1]از یار، چو بهره خار باشد،[M2]با بوی گلم چکار باشد؟
[A]
[B][M1]افسانه سرای شکرین گفت[M2]ز الماس زبان، گهر چنین سفت:
[B][M1]کان گوشه نشین روی بسته[M2]بودی همه وقت دل شکسته
[B][M1]پرداخته دل ز صبر و آرام[M2]گشتی همه شب چو ماه بر بام
[B][M1]هنگام سحر، ز بخت ناشاد[M2]چون ابر گریستی به فریاد
[B][M1]ناگاه شبی، ز بعد سالی[M2]بگرفت ز اندهش ملالی
[B][M1]دید از نظر جمالش[M2]دیوانهٔ خویش را به صد درد
[B][M1]کامد به نظاره خیال پرورد[M2]نالید بسی ز زلف و خالش
[B][M1]گه شست به خون دل سرایش[M2]گاه از مژه رفت خاک پایش
[B][M1]می‌خواند قصیده‌های دل سوز[M2]می‌کرد گله ز بخت بد روز
[B][M1]زان ناله که زد به خواب در یار[M2]بینندهٔ خواب گشت بیدار
[B][M1]چون جست ز خواب تا نشیند[M2]وآن دیدهٔ خویش باز بیند
[B][M1]نی یار و نه آن وفا سگالی[M2]بستر تهی و کنار خالی
[B][M1]لختی ز طپانچه روی را کوفت[M2]خونابه ز رخ به آستین روفت
[B][M1]آهی زد و سوخت پردهٔ راز[M2]وز پرده برون فتادش آواز
[B][M1]در خانه همه مزاج دانان[M2]بر بسته دهن چو بی‌زبانان
[B][M1]زآن بیم که خواست زهره سفتن[M2]کس زهره نداشت پند گفتن
[B][M1]چون، سبزهٔ این کبود گلشن،[M2]آراسته شد، ز صبح روشن
[B][M1]آن مهد نشین، به جهد برخاست[M2]بر پشت جمازه محمل آراست
[B][M1]بگشاد زمام را به تندی[M2]کامد ز تکش صبا به کندی
[B][M1]میراند شتر به دشت پویان[M2]آن گمشده را به خاک جویان
[B][M1]چون شیب و فراز را بسی جست[M2]وز هر خاری چو گلبنی رست
[B][M1]دیدش، چو ز بن شکسته شاخی،[M2]افتاده، میان سنگلاخی
[B][M1]بر پشتهٔ کوه پشت داده[M2]بر بالش خار سر نهاده
[B][M1]آورده صباش بوی لیلی[M2]مژگانش به خواب کرده میلی
[B][M1]او خفته و سر به خاکدانش[M2]شیران شکار، پاسبانش
[B][M1]از بوی ددان صید فرسای[M2]از کار بشد جمازه را پای
[B][M1]آن تشنه جگر، ز جان خود سیر[M2]آمد سبک از جمازه در زیر
[B][M1]اندیشه نکرد از آن دد و دام[M2]در خوابگهٔ رفیق زد گام
[B][M1]با عشق چو صدق بود هم دست[M2]هر یک ز ددان به جانبی جست
[B][M1]او پهلوی یار خویشتن رفت[M2]جان جلوه کنان به سوی تن رفت
[B][M1]افشاند غبارش از تن ریش[M2]بنهاده سرش به زانوی خویش
[B][M1]از گریهٔ زار در مکنون[M2]می‌ریخت ولی به روی مجنون
[B][M1]آن چشم که راه خواب می‌زد[M2]بر عاشق خفته آب می‌زد
[B][M1]یعنی که ز گریهٔ گهربار[M2]زد بر رخش آب و کرد بیدار
[B][M1]باران چو نشاند سبزه را گرد[M2]از خواب درآمد آن گل زرد
[B][M1]مجنون که ز خواب دیده بگشاد[M2]چشمش به جمال لیلی افتاد
[B][M1]از جانش برامد آتشین جوش[M2]زد نعره و باز گشت بی‌هوش
[B][M1]بیمار که دارویش بتر کرد[M2]دردش به طبیب نیز اثر کرد
[B][M1]او داشته دل، ولی سپرده[M2]این، یافته جان، و لیک مرده
[B][M1]او، خفته میان خاک مانده[M2]این، بر شرف هلاک مانده
[B][M1]او، باخبر از گزند این غم[M2]این، بی خبر از خود و ازو هم
[B][M1]آمد، چو در آن قصاص هجران،[M2]در هر دو، ز بوی یکدگر جان
[B][M1]جستند ز جا فرشته و حور[M2]چون مرده به محشر از دم صور
[B][M1]مجنون ز جگر نفیر می‌زد[M2]لیلی ز کرشمه تیر می‌زد
[B][M1]گشت آن پری از دو چشم غماز[M2]دیوانه خویش را فسون ساز
[B][M1]از ساعد و زلف کرد تسلیم[M2]زنجیر ز مشک و طوقش از سیم
[B][M1]چون بود دو دل یکی به سینه[M2]یعنی که دو در به یک خزینه
[B][M1]تن نیز به یک سبیله شد راست[M2]نقش دویی از میانه برخاست
[B][M1]در ساخت به مهر دوست با دوست[M2]وامیخت دو مغز در یکی پوست
[B][M1]شد تازه دو چاشنی به یک خوان[M2]شد زنده دو کالبد به یک جان
[B][M1]آسود، دو مرغ در یکی دام[M2]وامیخت دو باده در یکی جام
[B][M1]آراسته شد دو تن به یک ذوق[M2]افروخته شد دو دل به یک شوق
[B][M1]بودند، به یاری، آن دو هم عهد[M2]آمیخته همچو شیر با شهد
[B][M1]چون حاجت دوستی روا شد[M2]هر چیز که جز غرض، وفا شد
[B][M1]از بوس و کنار دل بیاسود[M2]جز مصحلتی، دگر همه بود
[B][M1]از هر نمطی سخن شد آغاز[M2]آمد به میان جریدهٔ راز
[B][M1]مجنون ز نشاط یار جانی[M2]بگشاد زبان به در فشانی:
[B][M1]کای از خم زلف عنبرین تاب[M2]بر بسته به چشم دوستان خواب
[B][M1]عمری، در تو بدیده رفتم[M2]عمری دگر، از غمت نخفتم
[B][M1]امروز که بعد روزگاری[M2]بادی خوشی آمد از بهاری
[B][M1]ز آسایش دل ربود خوابم[M2]ناگه به سر آمد آفتابم
[B][M1]در خواب چنان نمود بختم[M2]کاختر به فلک نهاد رختم
[B][M1]بر تخت من و تو روی بر روی[M2]چون موج دو چشمه بر یکی جوی
[B][M1]خوابم چو ز پیش پرده برداشت[M2]تعبیر نظاره در نظر داشت
[B][M1]تا روز قیامت ار بود تاب[M2]نتوان خفتن، به یاد این خواب
[B][M1]لیلی، که دو خواب هم عنان دید[M2]بیداری بخت را نشان دید
[B][M1]اول بگزید لب به دندان[M2]پس باز گشاد لعل خندان
[B][M1]دوشینه خیال خود کم و بیش[M2]آن آینه را نهاد در پیش
[B][M1]چون عکس دو آینه یکی بود[M2]رفت، ار به یگانگی شکی بود
[B][M1]آن هر دو، چو بخت خویش بیدار[M2]زان خواب عجب، به حیرت کار
[B][M1]افسانهٔ خواب چون به سر شد[M2]بیداری هجر پرده در شد
[B][M1]هر یک ز شب سیاه بی روز[M2]می‌کرد شکایتی جگر سوز
[B][M1]چندان غم دل شد آشکارا[M2]کامد به نفیر سنگ خارا
[B][M1]چندان نم دیده رفت در خاک[M2]کز تندی سیل شد زمین چاک
[B][M1]هر دو چو دو سرو ناز پرورد[M2]ز آسیب خزان فتاده در گرد
[B][M1]مجنون ز خیال غیرت اندیش[M2]می‌خواست برد ز سایهٔ خویش
[B][M1]زان آه که بی‌دریغ می‌زد[M2]بر سایهٔ خویش تیغ می‌زد
[B][M1]وان یار یگانه وفا جوی[M2]کشته به یگانگی یکی گوی
[B][M1]خود را چو نکرد ز آشنا فرق[M2]می‌کرد به خون دو دیده را غرق
[B][M1]دو سوخته دل، بهم رسیده[M2]سیوم نه کسی جز آب دیده
[B][M1]حوران ز نسیم شوقشان مست[M2]بگشاده فرشته در دعا دست
[B][M1]از عشرت آن دو مست بی‌جام[M2]در رقص در آمده دد و دام
[B][M1]تیهو به عقاب راز گفته[M2]یوسف به کنار گرگ خفته
[B][M1]جولان زده آهویی به نخجیر[M2]بر گردن شیر بسته زنجیر
[B][M1]صیاد که تیر بی‌حد انداخت[M2]بر صید کشید و بر خود انداخت
[B][M1]ساقی و حریف جام در دست[M2]ناخورده شراب، هر دو سرمست
[B][M1]صبحی به چنین امیدواری[M2]نشگفت شکوفهٔ بهاری
[B][M1]بر گنج رسیده دزد را پای[M2]خازن شده و خزینهٔ بر جای
[B][M1]افزون ز طلب چو بافت مردم[M2]شک نیست که دست و پا کند گم
[B][M1]مفلس که رسد به گنج ناگاه[M2]ز افزونی حرص گم کند راه
[B][M1]آب از پس مرگ تشنه جستن[M2]هم کار آید ولی به شستن
[A]
[B][M1]چون بر سر چرخ لاجوردی[M2]خورشید نهاد رو به زردی
[B][M1]معشوقهٔ آفتاب پایه[M2]برداشت ز فرق دوست سایه
[B][M1]بر عزم شدن ز جای بر خاست[M2]عذری به هزار لطف درخواست
[B][M1]او در سخن و رفیق خاموش[M2]تا پاک دلش ببرده از هوش
[B][M1]حیرت زده مهر بر دهانش[M2]تب لرزه گرفته استخوانش
[B][M1]دانست مسافر خردمند[M2]کو را چه شکنجه شد زبان بند
[B][M1]اندیشهٔ او خطاب پنداشت[M2]خاموشی او جواب پنداشت
[B][M1]لختی کف پای پر ز خارش[M2]بوسید و گرفت در کنارش
[B][M1]پس محمل ناقه جست در بست[M2]بگشاد عقال و تنگ بر بست
[B][M1]شد بر شتر و زمام بسپرد[M2]شاهین برسید و کبک را برد
[B][M1]می‌رفت و دو چشم خون فشان‌تر[M2]خونابهٔ چشم زو روان‌تر
[B][M1]چون ماه به برج خویشتن شد[M2]وان سرو رونده در چمن شد
[B][M1]در گوشهٔ غم نشست مهجور[M2]تن از دل و دل ز خرمی دور
[B][M1]با شب ز رفیق راز می‌گفت[M2]نامش میگفت و باز میگفت
[B][M1]چون خسته شد از دل سیه روز[M2]گفت این غزل از درون پر سوز
[A]
[B][M1]بازم غم عشق در سر افتاد[M2]بنیاد صبوریم بر افتاد
[B][M1]باز این دل خسته درد نو کرد[M2]خود را به وبال من گرو کرد
[B][M1]بازم هوسی گرفت دامن[M2]کز عقل نشان نماند با من
[B][M1]باز این شب تیرهٔ جگر سوز[M2]بر بست بروی من در روز
[B][M1]دودی که ز شوق در بر افتاد[M2]از سینه گذشت و در سر افتاد
[B][M1]گویند که تا کی از در و بام[M2]گه نامه دهی و گاه پیغام
[B][M1]آلوده شدی بهر دهانی[M2]افسانه شدی بهر زبانی
[B][M1]بی درد که فارغست و خندان،[M2]کی داند حال دردمندان؟!
[B][M1]غافل که همیشه بی‌خبر زیست،[M2]او را چه خبر که بی‌دلی چیست؟!
[B][M1]با هر که غمی دهم برون من[M2]داند غم من ولی نه چون من
[B][M1]گیرم که بود به پرده جایم[M2]و ز حجرهٔ غم برون نیایم
[B][M1]این خانه شکاف، ناله زار[M2]پوشیده کجا شود به دیوار
[B][M1]اکنون چه کنم حجاب آزرم[M2]کافتاد ز چهره برقع شرم
[B][M1]در مجلس عشق جام خوردن[M2]وانگه غم ننگ و نام خوردن
[B][M1]دست من و آستین یارم[M2]گر خلق کنند سنگسارم
[B][M1]کاغذ چو شود نشانهٔ تیر[M2]جز خوردن زخم چیست تدبیر
[B][M1]دف هر طرفی که رو بتابد[M2]از لطمه کجا خلاص یابد؟!
[B][M1]عاشق که به زیر تیغ شد خم[M2]از زخم زبان کجا خورد غم؟!
[B][M1]زین پس من و یار مهربانم[M2]گر تیغ کشند و گر زبانم
[B][M1]گر کشته شوم به تیغ پولاد[M2]باری برهم زدست بیداد
[B][M1]مرغی که بماند از پریدن[M2]راحت بودش گلو بریدن
[B][M1]ای دوست که بی منی و با من[M2]آتش زده یا تویی و یا من
[B][M1]گر تو دل شاخ شاخ داری[M2]باری قدمی فراخ داری
[B][M1]با زاغ و زغن چنانکه دانی[M2]شرح غم خویش می‌توانی
[B][M1]بی‌چاره من حصار بسته[M2]در زاویهٔ عدم نشسته
[B][M1]کنجی و غمی به سینه چون کوه[M2]زندانی تنگنای اندوه
[B][M1]گر دم زنم از درونهٔ تنگ[M2]ترسم که خورم ز بام و در سنگ
[B][M1]چشمم به ستاره راز گوید[M2]جانم غم رفته باز گوید
[B][M1]یاد تو چنان برد ز من هوش[M2]کز هستی خود کنم فراموش
[B][M1]ناگاه که از خود آیدم یاد[M2]باشم به هلاک خویشتن شاد
[B][M1]گر کرد زمانه بی وفایی[M2]باری تو مکن که آشنایی
[B][M1]خونابهٔ دیده آب من ریخت[M2]دل هم سر خود گرفت و بگریخت
[B][M1]گفتی که صبور باش و مخروش[M2]این قصه، نمی‌کند دلم گوش
[B][M1]ای دوست، ز دوست دور بودن،[M2]وانگاه، به دل، صبور بودن؟؟
[B][M1]چون من به هلاک جان سپردم[M2]دور از تو ز دوری تو مردم
[B][M1]هر چند ز بخت خود به جانم[M2]هر جور که بینم از تو دانم
[B][M1]دامن که ز کهنگی بخندد[M2]تهمت به زبان خار بندد
[B][M1]عشقت ز دلم که سر به خون برد[M2]آزار فلک همه برون برد
[B][M1]ما نطع حیات در نوشتیم[M2]تو دیر بزی که ما گذشتیم
[A]
[B][M1]گوینده چنین فگند بنیاد[M2]کان لحظه کزان غریب ناشاد
[B][M1]معشوق عزیز، روی بنهفت[M2]آن کشته به خواب بی خودی خفت
[B][M1]از زندگیش نبود اساسی[M2]تا از شب تیره رفت پاسی
[B][M1]چون باز آمد رمیده را هوش[M2]افتاد، درونه، باز در جوش
[B][M1]آن سایهٔ آفتاب گشته[M2]رو شسته به خون آب گشته
[B][M1]می‌کند، به صد شکنجه، جانی[M2]می‌زد، به هزار غم فغانی
[B][M1]نی مرده نه زنده بود تا روز[M2]چون نم زده مشعلی گهٔ سوز
[B][M1]چون، مرغ سحر، شد ارغنوان ساز[M2]از موذن کو، برآمد آواز
[B][M1]آن خانه فروش کیسه پرداز[M2]آمد قدری به خویشتن باز
[B][M1]افتان خیزان ز جای برخاست[M2]بگشاد دو دیده در چپ و راست
[B][M1]زان زخم که در جگر رسیدش[M2]خون از ره دیده میدویدش
[B][M1]لختی چو ز بی‌دلی فغان کرد[M2]آهنگ نشید عاشقان کرد
[B][M1]از ناوک سینه سنگ میسفت[M2]وین زمزمهٔ فراق می‌گفت:
[A]
[B][M1]ما هیچ کسان کوی یاریم[M2]ما سوختگان خام کاریم
[B][M1]چو گل ز خوشی به خنده کوشیم[M2]هر چند لباس ژنده پوشیم
[B][M1]با شیر و گوزن هم عنانیم[M2]با زاغ و زغن هم آشیانیم
[B][M1]گنجیست غم اندرون سینه[M2]ما راست کلید آن خزینه
[B][M1]ای آمده و گذشته ناگاه[M2]بختم تو ز مانده دست کوتاه
[B][M1]ناخوانده رسیدن این چه رازست[M2]ناگفته گذشتن این چه ناز است
[B][M1]جانم، ز فراق، بر لب آمد،[M2]می آیی؟ و یا برون خرامد؟!
[B][M1]جز نیم دمی نماند حالی[M2]باز آی که خانه گشت خالی
[B][M1]گر جور کنی و گر کنی ناز[M2]اینک من و دل بهر دو دمساز
[B][M1]تیغم زن و آستان مکن پاک[M2]بگذار که بر درت شوم خاک
[B][M1]دل رفت که با غمت براید[M2]تا زین دو کدام بر سر آید
[B][M1]گیرم خوش و شادمان توان زیست[M2]هیهات که بی تو چون توان زیست
[B][M1]تا نام تو بر زبان نیاید[M2]در قالب مرده جان نیاید
[B][M1]فریاد که جان ز غم زبون شد[M2]وز رخنهٔ دیده دل برون شد
[B][M1]این تن، که خمیده بود بشکست[M2]وان دل که نداشتم، شد از دست
[B][M1]بر سوز دلم که رستخیزست[M2]انگشت منه که شعله تیزست
[B][M1]ای غنچهٔ تنگ خوی، چونی؟[M2]وی دشمن دوست روی، چونی؟
[B][M1]چشم سیهت بناز چونست؟[M2]خوابت به شب دراز چونست؟
[B][M1]در خون که می‌شوی سبک خیز؟[M2]بر جان که غمزه می‌کنی تیز
[B][M1]از دست که باده می‌ستانی؟[M2]در بزم که جرعه می‌فشانی؟
[B][M1]گشتم بدرت چو خاک ناچیز[M2]یک جرعه بریز بر سرم نیز
[B][M1]بس وعده که داد بخت گم نام[M2]کت از می وصل خوش کنم کام
[B][M1]آمد بمن آن شراب گلرنگ[M2]لیکن چو فتاد شیشه بر سنگ
[B][M1]از روی تو هر چه دید جانم[M2]بر روی تو گفت چون توانم
[B][M1]هر قطرهٔ خون برین رخ زرد[M2]پندار که چشمه ایست از درد
[B][M1]مهر تو در استخوان من باد[M2]درد تو دوای جان من باد!
[B][M1]مجنون چو بدین دم دل انگیز[M2]از سینه برون زد آتش تیز
[B][M1]گرد از جگرش به خون درآمد[M2]فریاد ز وحشیان برامد
[B][M1]هر روز بدین نیازمندی[M2]می‌گشت به پستی و بلندی
[B][M1]شب تا سحر و ز صبح تا شام[M2]یک لحظه دلش نکردی آرام
[A]
[B][M1]گویندهٔ این حدیث زیبا[M2]زین گونه نگاشت روی دیبا:
[B][M1]کان زهرهٔ شب نشین بی‌خواب[M2]چون در غم دوست ماند بی‌تاب
[B][M1]چون غم زدگان به درد می‌بود[M2]با ناله و آه سرد می‌بود
[B][M1]هر گریه که کرد موج خون ریخت[M2]هر دم که زد آتشی برون ریخت
[B][M1]با سایه ، غم دراز می‌گفت[M2]در پیش خیال راز می‌گفت
[B][M1]هر چوب ز حجرهای دردش[M2]زر چوبه شده زرنگ زردش
[B][M1]بی وسمه، کمان ابروانش[M2]بی سرمه، دو نرگس روانش
[B][M1]خالی شده از جلا جمالش[M2]معزول شده ز جلوه خالش
[B][M1]گشته خم طرهٔ چو شمشاد[M2]از زخم زبان شانه آزاد
[B][M1]بی خویش ز گفت و گوی خویشان[M2]وز طعنه چو زلف خود پریشان
[B][M1]غم، گر چه بگفت دردناکست[M2]در سینه گره زنی هلاکست
[B][M1]دل دوختن غم ار چه خونست[M2]لب دوختن آفت درونست
[B][M1]گردد چو تنور بسته سرگرم[M2]پولاد درشت را کند نرم
[B][M1]دشنه، به جگر فرو توان خورد[M2]سختست، فرود خوردن درد
[B][M1]مرده است که بی خروش باشد[M2]نشتر خورد و خموش باشد
[B][M1]آن خم، که درون بود زلالش[M2]بیرون گذرد نم از سفالش
[B][M1]آن کبک قفس چو آمدی تنگ[M2]کردی به طواف وادی آهنگ
[B][M1]بر پشت جمازهٔ سبک خیز[M2]از حجرهٔ غم برون شدی تیز
[B][M1]با چند پری‌وش بهشتی[M2]راندی به سراب دشت کشتی
[B][M1]گفتی غمی از شکسته حالی[M2]کردی به سخن درونه خالی
[B][M1]با سبزه ز دوست راز گفتی[M2]با سرو غم دراز گفتی
[B][M1]شب چون سوی خانه باز گشتی[M2]بازش غم دل دراز گشتی
[B][M1]چون شمع ز غم فسرده می‌بود[M2]شب سوخته روز مرده می‌بود
[B][M1]روزی ز غم اندرون زبونی[M2]تنگ آمد از انده درونی
[B][M1]از کنج سرای آتش اندود[M2]سرگشته برون شتافت چون دود
[B][M1]خوبان که بدید هم نشینش[M2]گشتند به همرهی قرینش
[B][M1]گه، بر رخ یاسمین خمیدند[M2]گه، در ته شاخ گل چمیدند
[B][M1]هر سرخ گلی، شکوفه پرورد[M2]لیلی، به میانه چون گل زرد
[B][M1]هر غنچه، گشاده لب به خنده[M2]لیلی، چو بنفشه سر فگنده
[B][M1]هر لاله، به بوی، مشک گشته[M2]لیلی، چو نهال خشک گشته
[B][M1]هر کبک، روان به ناز مایل[M2]لیلی، چو تذرو نیم‌بسمل
[B][M1]لختی چو دران بساط گل روی[M2]گشتند میان سبزه و جوی
[B][M1]از گرمی آفتاب سوزان[M2]در سایه شدند نیم روزان
[B][M1]در انجمنی که رشک مه بود[M2]یک سایه و آفتاب ده بود
[B][M1]شخصی ز موافقان مجنون[M2]صافی گهری چو در مکنون
[B][M1]از سوز رفیق، سینه پر داغ[M2]می‌گشت، به جلوه گاه آن باغ
[B][M1]بشناخت که آن بتان کدامند[M2]هر یک به چه نسبت و چه نامند
[B][M1]در حلقهٔ‌شان نمود میلی[M2]شد در پی آزمون لیلی
[B][M1]کان باده که کرد قیس را مست[M2]در لیلی، ازان سرایتی هست؟
[B][M1]در گلشن آن بهار خندان[M2]برداشت نوای دردمندان
[B][M1]سوزان غزلی ز قیس دلکش[M2]می‌گفت چو شملهای آتش
[B][M1]زان زمزمهٔ جراحت انگیز[M2]می‌زد به جگر زبانهٔ تیز
[B][M1]خوبان که نوای او شنیدند[M2]در پردهٔ جامه جان دریدند
[B][M1]زان نغمه شدند دور از آرام[M2]چون آهوی هند و اشتر شام
[B][M1]معشوقه چو نام یار بشنید[M2]وان نالهٔ جان گذار بشنید
[B][M1]شوریده ز جای خویش برخاست[M2]سترادبش، ز پیش برخاست
[B][M1]در پیش غزل سرای، شد زود،[M2]رخساره به پشت پای او سوز
[B][M1]گفت از سر گریه کای نکو خوی[M2]بیگانه نمای آشنا روی
[B][M1]دانم که بدین دم نژندی[M2]داری اثری ز دردمندی
[B][M1]زین نو غزلی که کردی آغاز[M2]نو گشت مرا غم کهن باز
[B][M1]زان غم زده کاین ترانه رانی،[M2]ما را خبری ده، ار توانی
[B][M1]کز دست دل ستم رسیده،[M2]چونست میان آب دیده؟
[B][M1]منزل به کدام غار دارد؟[M2]بستر ز کدام خار دارد؟
[B][M1]با کیست زر و ز تیره رازش؟[M2]چون می‌گذرد شب درازش؟
[B][M1]دارد به دگر خیال میلی،[M2]یا هم به خیال روی لیلی؟
[B][M1]بشنید چو آن سخن خردمند[M2]بگشاد به آزمون دمی چند
[B][M1]گفت: ای ز وفا سرشته جانت[M2]قاصر ز حدیث دل زبانت
[B][M1]آن یار که بهر اوست این گفت[M2]دل ز اندهٔ او بباید رفت
[B][M1]کز تو شده بود دور و مهجور[M2]دور از تو ز خویش نیز شد دور
[B][M1]دل را به تو داده بود، آزاد[M2]جان نیز به بیدلی ترا داد!
[B][M1]تازیست، نظر به سوی تو داشت[M2]چون مرد، هم آرزوی تو داشت
[B][M1]زان ره که گذشت، بی جمالت[M2]همره نشدش، مگر خیالت
[B][M1]چون با تونبود دوش با دوش[M2]با خاک سیاه شد هم آغوش
[B][M1]آن را که برامد از غمت هوش[M2]هان، تا نکنی ز دل فراموش!
[B][M1]لیلی چو شنید این سخن را[M2]بر خاک فگند سرو بن را
[B][M1]می‌زد سر و دست پای در خاک[M2]چون مرغ بریده سر بتا پاک
[B][M1]خوبان دگر که حال دیدند[M2]از هر طرفی فرا دویدند
[B][M1]شوریده ز جاش بر گرفتند[M2]فریاد و نفیر در گرفتند
[B][M1]بی خویشتنش به خانه بردند[M2]زان گونه، به مادرش سپردند
[B][M1]شد پیرزن جگر دریده[M2]زان تیره نفس، نفس بریده
[B][M1]افتاد برو چو خس برآبی[M2]یا بر سر آتشی کبابی
[B][M1]بتوان ز جگر برید پیوند[M2]دیدن نتوان خراش فرزند
[A]
[B][M1]آمد چو خزان به غارت باغ[M2]بنشست به جای بلبلان زاغ
[B][M1]هر غنچه که جلوه‌کرد گستاخ[M2]در ریختن آمد از سر شاخ
[B][M1]ریزان گل و لاله، شست در شست[M2]مالنده چنار، دست در دست
[B][M1]گیسوی بنفشه خاک بوسان[M2]چون زلف خمیدهٔ عروسان
[B][M1]ناگه به چنین شکوفه ریزی[M2]افتاد گلی به رستخیزی
[B][M1]لیلی، که بهار عالمی بود[M2]زو چشمهٔ زندگی نمی بود
[B][M1]آتش زده گشت نوبهارش[M2]وز آب برفت چشمه سارش
[B][M1]آن ریش کهن که در جگر داشت[M2]جان برد، که سوی جان گذر داشت
[B][M1]آن دل که شدش به عشق پامال[M2]جان نیز روان شدش به دنبال
[B][M1]آمیخت به سرو نوجوانش[M2]بیماری چشم ناتوانش
[B][M1]شعله ز تنش چنان برآمد[M2]کش دود ز استخوان برامد
[B][M1]پهلو به کنار بستر آورد[M2]سر پوش اجل به سر در آورد
[B][M1]گشتش تن گوهرین سفالین[M2]وز بستر رنج، ساخت بالین
[B][M1]گشتش خوی تب روان به تعجیل[M2]هم وسمه زر و بشست و هم نیل
[B][M1]گیسو ز شکنج ناز ماندش[M2]نرگس ز کرشمه بازماندش
[B][M1]شد تیره جمال صبح تابش[M2]وافتاد به زردی آفتابش
[B][M1]تب لرزه بسوخت روی چون باغ[M2]تب خاله نهاد بر لبش داغ
[B][M1]هم رنج تن و هم اندهٔ یار[M2]یک جان بدو زخم گه گرفتار
[B][M1]در تلوسهٔ چنان جگر سوز[M2]می‌دید عقوبتی دو سه روز
[B][M1]چون شد گهٔ آنکه مرغ دمساز[M2]از بند قفس، شود به پرواز
[B][M1]زان نکته که زد به جانش آذر[M2]بگشاد جریده پیش مادر
[B][M1]کای درد من اندهٔ نهانت[M2]واندیشهٔ من خراش جانت
[B][M1]زین غم که برای من کشیدی،[M2]آزرده شدی و رنج دیدی
[B][M1]ناچار، چو خونم از تن تست[M2]بار دل من به گردن تست
[B][M1]رنجی که نهند بر نهادم[M2]لابد تو کشی، که از تو زادم
[B][M1]تیمار مرا که پی فشردی[M2]زحمت ز قیاس بیش بردی
[B][M1]وقتست کنون که خیزم از پیش[M2]زایل کنم از تو زحمت خویش
[B][M1]عذرت به کدام رای خواهم؟[M2]مزدت مگر از خدای خواهم
[B][M1]چشمت پس ازین نمی‌مبیناد[M2]بعد از غم من غمی مبیناد
[B][M1]بردار ز بستر هلاکم[M2]وز آب دو دیده شوی پاکم
[B][M1]خون ریز به روی مشک بویم[M2]تا غازهٔ تر بود به رویم
[B][M1]گل زن به جبین ز روی خویشم[M2]کافور فشان و موی خویشم
[B][M1]چون از پی مرقدم، نهانی[M2]پوشی به لباس آن جهانی
[B][M1]از دامن چاک یار دلسوز[M2]یک پاره بیار و بر کفن دوز
[B][M1]تا با خود از ان مصاحب پاک[M2]پیوند وفا برم ته خاک
[B][M1]چون نوبت آن شود که از تخت[M2]لیلی به جنازه برنهد رخت
[B][M1]کم کن قدری رقیب ما را[M2]و آواز ده آن غریب ما را
[B][M1]کاید چو شهان درین عروسی[M2]لب ساز کند به فرق بوسی
[B][M1]در جلوهٔ من کند نظاره[M2]وز سینه براورد حراره
[B][M1]از رخ به زمین شود زر افشان[M2]وز گریهٔ تلخ شکر افشان
[B][M1]رنگین کند از جگر قبا را[M2]خونین کند از نفس هوا را
[B][M1]مطرب شود از ترانهٔ سوز[M2]قاری شود از نفیر دل دوز
[B][M1]در گریه، روان کند درودی[M2]وز ناله، برآورد سرودی
[B][M1]او نغمهٔ غم زند به نامم[M2]من رقص‌کنان برون خرامم
[B][M1]آید قدری چو مهربانان[M2]تا حجرهٔ خوابگاه جانان
[B][M1]وانگه به وفا، چنانکه داند[M2]هم خوابه شود اگر تواند
[B][M1]در زندگی، ار نبود کاری[M2]در خاک، بهم بویم، باری
[B][M1]گو آنچه که گفتی، از یقین است،[M2]بشتاب، که وقت آن همین است
[B][M1]اینک رخ اگر جمال خواهی[M2]وینک من اگر وصال خواهی
[B][M1]شوری، زد و کالبد برانگیز[M2]تن با تن و جان به جان، برآمیز
[B][M1]رنج دو جراحت اندکی کن[M2]خون دو شهید را یکی کن
[B][M1]گر چز دم سرد مردم ای دوست[M2]خون سرد نشد هنوز در پوست
[B][M1]با گرمی خونم آر در بر[M2]پیوند، به خون گرم بهتر
[B][M1]ور دل نشود که بر من آیی[M2]چون جان، به دریچهٔ تن آیی
[B][M1]گیری کم دوست چون گرانان[M2]جان، دوسترت بود ز جانان
[B][M1]از مردمی تو بر نگردم[M2]زان روی که بی وفاست مردم
[B][M1]هر کس پی زندگان گزیند[M2]کس روی گذشتگان نبیند
[B][M1]با آن که کنند ناله و شور[M2]نتوان پس مرده رفت در گور
[B][M1]باین همه، به منزل خویش[M2]خالی نکنم ز تو، گل خویش
[B][M1]چون خاک شود، وجود پاکم[M2]بر باد دهد، زمانه خاکم
[B][M1]با باد صبا غبار گردم[M2]پیراهن کوی یار گردم
[B][M1]گویند که گرد باد در دشت[M2]جا نیست ز تن رمیده در گشت
[B][M1]من نیز به جان دهم گشادی[M2]گردم به سرت چو گرد بادی
[B][M1]لیکن تو نه آن کسی که بی دوست[M2]هم خانهٔ جان شوی، به یک پوست
[B][M1]عمریست که جان تو به غم بود[M2]در جستن همرهٔ عدم بود
[B][M1]بشتاب که سوی آن خرابی[M2]همراه دگر، چو من، نیابی
[B][M1]همره چه بود که جان چون نوش[M2]هم خوابه و همدم و هم آغوش
[B][M1]این راه دراز گاه و بیگاه[M2]ز افسانهٔ غم کنیم کوتاه
[B][M1]چندان ز تو انتظار بردم[M2]کاندر ره انتظار مردم
[B][M1]و امروز که گشت جان سبک پای[M2]من مرده و انتظار برجای
[B][M1]دوری منمای بیش از اینم[M2]کاز کتم عدم، رهٔ تو بینم
[B][M1]منشین که بساط در نوشتم[M2]تو زود بیا که من گذشتم!
[B][M1]گفت این سخن و ز حال در گشت[M2]وز حالت خویش بی‌خبر گشت
[B][M1]جانش که میان موج خون رفت[M2]مجنون گویان زتن برون رفت!
[A]
[B][M1]خوانندهٔ این خط کهن‌سال[M2]زین گونه نمود صورت حال
[B][M1]کان بت چو ازین سرای غم رفت[M2]با همرهٔ عشق در عدم رفت
[B][M1]مادر که بدید حال لیلی[M2]برداشت به نوحه وای ویلی
[B][M1]آهی ز جگر چنان برآورد[M2]کاختر زدمش فغان برآورد
[B][M1]خویشان بهم آمدند دل تنگ[M2]رخساره، ز خون دیده گل رنگ
[B][M1]کردند، به درد، پیرهن چاک[M2]دستار شرف زدند بر خاک
[B][M1]مجنون ز خبر کشی وفادار[M2]آگه شده بود زحمت یار
[B][M1]آزرده دل و جگر دریده[M2]بر در، به عیادتش رسیده
[B][M1]کامد ز درون در نفیری[M2]وز خانه پدید شد سریری
[B][M1]لیلی گویان برادر و خویش[M2]ایشان ز پس و جنازهٔ در پیش
[B][M1]بردند برون جنازهٔ ماه[M2]برخاست فغان ز کوچه و راه
[B][M1]عاشق که نظاره‌ای چنان دید[M2]برداشت قدم که هم عنان دید
[B][M1]در پیش جنازه رفت خندان[M2]نی درد، و نه داغ دردمندان
[B][M1]از دیده ره جنازه میروفت[M2]می‌گفت سرود و پای می‌کوفت
[B][M1]نظم از سرو جد و حال میخواند[M2]خوش خوش غزل وصال میخواند
[B][M1]کالمنه الله، از چنین روز[M2]کز هجر برست، جان پر سوز
[B][M1]در بزم وصال، خوش نشستیم[M2]وز ننگ فراق، باز رستیم
[B][M1]بی منت دیده روی بینیم[M2]بی زحمت لعل بوسه چینیم
[B][M1]بی پردهٔ خلق، جلوه سازیم[M2]بی طعنهٔ خصم، عشق بازیم
[B][M1]آن دست که از جهان بداریم[M2]در گردن یکدگر در آریم
[B][M1]هم خانه شویم موی در موی[M2]هم خوابه بویم روی بر روی
[B][M1]زین خواب دراز بی ملامت[M2]سر بر نکنیم تا قیامت
[B][M1]باید لحدی به تنگی آراست[M2]تا هر دو جسد یکی شود راست
[B][M1]نبود من خسته را درین شور[M2]خلوت کده‌ای نکوتر از گور
[B][M1]نی بینش دیده بان بافسوس[M2]نی دیده کشی ز چشم جاسوس
[B][M1]افتاده، دو یار داغ دیده[M2]وز غم، به اجل فراغ دیده
[B][M1]ای کامده‌ای به طعن مجنون،[M2]مردت خوانم، گر آیی اکنون
[B][M1]زین سان همه ره ترانه می‌زد[M2]رقص خوش عاشقانه می‌زد
[B][M1]آنرا که درونه زنده وش بود[M2]زین زمزمهٔ فراق خوش بود
[B][M1]وانکس که نداشت لذت درد[M2]در گریهٔ زار خنده می‌کرد
[B][M1]خلقی به گمان که مرد بی هوش[M2]از بی خودی آمده است در جوش
[B][M1]می‌رفت، بدان ترنم و تاب[M2]تا خوابگهٔ نگار خوش خواب
[B][M1]چون شد که آنکه دور افلاک[M2]در خاک نهد ودیعت خاک
[B][M1]گریان، جگر زمین گشادند[M2]وان کان نمک درو نهادند
[B][M1]مجنون ز میان انجمن جست[M2]وافتاد به دخمهٔ لحد پست
[B][M1]بگرفت عروس را در آغوش[M2]رو داشت بر روی و دوش بر دوش
[B][M1]دو اختر سعد را به پاکی[M2]افتاد قران به برج خاکی
[B][M1]خویشان صنم ز شرم آن کار[M2]جستند به غیرت اندر ان غار
[B][M1]تاساز کنند، خشم و خون ریز[M2]برکشته زنند خنجر تیز
[B][M1]چون دست به پنجه در زدندش[M2]پی‌چاک غضب بسر زدندش
[B][M1]او از سر و پنجه بی خبر بود[M2]پنجش به شکنجهٔ دگر بود
[B][M1]با هم شده بود پوست با پوست[M2]پرواز نموده دوست با دوست
[B][M1]کردند به جنبش آزمونش[M2]از جان رمقی نداشت خونش
[B][M1]بازو که حمایل صنم گشت[M2]از هم نگشاد، بس که خم گشت
[B][M1]افتاد به مغزشان غباری[M2]کز یار جدا کنند یاری
[B][M1]پیری دو سه از بزرگواران[M2]گفتند به چشم سیل باران
[B][M1]کاین کار نه شهوت هواییست[M2]سری ز خزینهٔ خداییست
[B][M1]ورنه به هوس، کس نجوید[M2]کز جان عزیز دست شوید
[B][M1]خوش وقت کسی که از دل پاک[M2]در راه وفا چنین شود خاک
[B][M1]وصل ار چه بر اهل دل وبالست[M2]وصلی که چنین بود، حلالست
[B][M1]گر عاشقی این مقام دارد،[M2]تقوای جهان چه نام دارد؟
[B][M1]تا هر دو، نه در مغاک بودند[M2]ز آلایش نفس پاک بودند
[B][M1]و امروز که شهربند خاکند[M2]پیداست که خود چگونه پاکند!
[B][M1]اولی بود از چنین نشانی[M2]پاکیزه تنی به پاک جانی
[B][M1]در هم مکنید حال ایشان[M2]در گردن ما وبال ایشان
[B][M1]از سوز دل، آن حکایت زار[M2]کرد آن همه را، درون دل کار
[B][M1]کردند، به درد اشک ریزی[M2]بر هر دو فتاده خاک بیزی
[B][M1]زان روضه که در گداز گشتند[M2]گریان سوی خانه باز گشتند
[A]
[B][M1]ماتم کده شد جهان نهان نیست[M2]ماتم زده کیست کاز جهان نیست
[B][M1]زان جمله یکی منم درین سوز[M2]از روزی خویشتن بدین روز
[B][M1]کامسال، دو نور از اخترم رفت[M2]هم مادر و هم برادرم رفت
[B][M1]یک هفته، ز بخت تفتهٔ من[M2]گم شد دو مهٔ دو هفتهٔ من
[B][M1]هجرم، ز دو سو، کشید کینه[M2]دهرم، بدو دهره، خست سینه
[B][M1]چون مادر من، کجایی آخر؟[M2]روی از چه نمی‌نمایی آخر؟
[B][M1]خندان ز دل زمین برون آی[M2]بر گریهٔ زار من به بخشای
[B][M1]راندی به بهشت کشتی خویش[M2]رو تافتی از بهشتی خویش
[B][M1]زان بی ادبی که بیش کردم[M2]اینک ز فراق زخم خوردم
[B][M1]تا خانه بود ز دولت آباد[M2]قدرش نشناسد، آدمی‌زاد
[B][M1]نام تو پناه که لب تو در سخن بود[M2]پند تو صلاح کار من بود
[B][M1]امروز همم، به مهر و پیوند[M2]خاموشی تو، همی دهد پند
[B][M1]لیکن سخن تو، گر بود هوش،[M2]از هوش توان شنید، نه ز گوش
[B][M1]دانم که تو در بهشت جاوید[M2]رخشنده تری ز ماه و خورشید
[B][M1]چونست بر تو همسر من[M2]فرزند تو و برادر من
[B][M1]«قتلغ» که مرا ز حق تبارک[M2]بودست چو نام خود «مبارک»
[B][M1]در معرکه، اژدها نظیری[M2]در مستی باده، شیر گیری
[B][M1]آیین غزا تمام کرده[M2]دولت، لقبش حسام کرده
[B][M1]در حمله، درست چون پدر شیر[M2]نی همچو من شکسته شمشیر
[B][M1]روح تو، که با دور از آذر[M2]باشد چو رفیق روح مادر
[B][M1]شاید که باتفاق فرخ[M2]آرید به رحمت خدا رخ
[B][M1]گوئید بهر سکون و سیری[M2]ایمان مرا دعای خیری
[B][M1]تا چون به سوی شما کنیم راه[M2]مؤمن چو شما روم الی الله
[B][M1]یارب که به رحمت گنه شوی[M2]از گرد گنه، بشویشان روی
[B][M1]آمرزش خویش یارشان کن[M2]بخشایش خود نثارشان کن
[A]
[B][M1]چون گنج هنر گشاد بختم[M2]نوباوهٔ غیب گشت رختم
[B][M1]ارزانی گوهر گران خیز[M2]کرد از همه سو خزنده را تیز
[B][M1]می‌خواست بسی دل هوس باز[M2]کز سحر قدیم نو کنم ساز
[B][M1]بیرون دهم از دم درونی[M2]با جادوی رفته هم فسونی
[B][M1]پی بر، پی او، چنانک دانم[M2]گفتم قدمی زدن توانم
[B][M1]از شیوهٔ خود رمیده گشتم[M2]تسلیم همان جریده گشتم
[B][M1]چیدم به قلم نمونه‌ای بیش[M2]بر دم ز میان تکلف خویش
[B][M1]آرایش پیکر معانی[M2]شستم به سلامت و روانی
[B][M1]زان سکه که مرد پر هنر داشت[M2]زین به نتوان نمونه برداشت
[B][M1]گر خود به زلال من شدی غرق[M2]ممکن نشدیش در میان فرق
[B][M1]زین پیش تفاوتی ندانم[M2]کان از دل اوست وین ز جانم
[B][M1]مردم که به زاد توأمانند[M2]هم هر دو به یکدگر نمانند
[B][M1]دو خط که نویسی از یکی دست[M2]هم نوع تفاوتی درو هست
[B][M1]نقاش، که پیکری نشان کرد،[M2]دیگر نتواند آن چنان کرد
[B][M1]مقصود من از بیان این حرف[M2]طرز سخنت و صرفهٔ صرف
[B][M1]کاقبال کسان به زهرهٔ شیر[M2]به زین نتوان ستد به شمشیر
[B][M1]ای آنکه به مرا نهی نام[M2]وز غورهٔ خویش کنی کام
[B][M1]از من نظرت به چشم سوزن[M2]واندر دف تو هزار روزن
[B][M1]گر ما ز هنر تهی میانیم[M2]با روی تو بگوی، تا بدانیم
[B][M1]نبود چو فسانهٔ تو نامی[M2]بیهوده چه لافی از «نظامی»
[B][M1]گفتی: دم اوست مرده رازیست،[M2]آن زان ویست، زان تو چیست؟!
[B][M1]گر زان قدح آری آب خوردم[M2]بی گفت تو اعتراف کردم
[B][M1]صد رحمت ایزدی بران مرد[M2]کز کیسهٔ خود بود جوان مرد
[B][M1]زان کرده‌ام این نوای خوش ساز[M2]تا گوش زمانه را کنم باز
[B][M1]زنده‌ست به معنی اوستادم[M2]ور نیست منش حیات دادم
[B][M1]آن گنج فشان گنجه پرورد[M2]بودست بدین متاع در خورد
[B][M1]وانگه ز جهان فراغ جسته[M2]وز شغل زمانه دست شسته
[B][M1]باری نه به دل مگر همین بار[M2]کاری نه دگر مگر همین کار
[B][M1]گنجی و دلی ز محنت آزاد[M2]آسودگی تمام بنیاد
[B][M1]از هر ملکی و نیک نامی[M2]اسباب معاش را نظامی
[B][M1]مسکین من مستمند بی توش[M2]از سوختگی، چو دیگ، در جوش
[B][M1]شب تا سحر و ز صبح تا شام[M2]در گوشهٔ غم نگیرم آرام
[B][M1]باشم ز برای نفس خود رای[M2]پیش چو خودی، ستاده بر پای
[B][M1]مزدی که دهند، منت داد[M2]وان رنج که من برم، همه باد
[B][M1]چون خر که علف کشد به زاری[M2]ریزند جوش، ولی به خواری
[B][M1]گر از پس هفته‌ای زمانی[M2]یابم ز فراغ دل نشانی
[B][M1]سهلست به فرصتی چنان تنگ،[M2]کاونده چه زر برارد از سنگ؟
[B][M1]ممدوح خجسته را کنم یاد،[M2]یا رغبت سینه را دهم داد؟
[B][M1]بخت این که سخن سبک عنانست[M2]کان دل دل و گنج بر زبانست
[B][M1]کلکم که سرش زبان غیب است[M2]گنجینه گشای کان غیب است
[B][M1]آواز دهد چو در روانی[M2]لبیک زنان دود معانی
[B][M1]از جنبش نظم گرم رفتار[M2]دلالهٔ فکر مانده بی کار
[B][M1]گر از تک و پوی آب و نانم[M2]بودی قدری خلاص جانم
[B][M1]روشن گشتی که از چنین در[M2]آفاق چگونه کردمی پر
[B][M1]با این همه هر که بیند این گنج[M2]معلوم کند حد سخن سنج
[B][M1]از شکر خدای خوش کنم کام[M2]کاغاز صحیفه شد به انجام
[B][M1]نامش که زغیب شد مسجل[M2]«مجنون لیلی» به عکس اول
[B][M1]تاریخ ز هجرت آنچه بگذشت[M2]سالش نودست و شش صد و هشت
[B][M1]امید که هر خرد پناهی[M2]از چشم رضا کند نگاهی
[B][M1]زانکس که نگه کند به تمکین[M2]انصاف طلب کنم، نه تحسین
[B][M1]یارب چو من سیاه نامه[M2]کاراستم این ورق به خامه
[B][M1]هر چند بد آمد این شمارم[M2]چشم از تو، به جز بهی ندارم
[B][M1]شعر، ار چه صلاح کار دین نیست[M2]بر وی، ز شریعت آفرین نیست
[B][M1]این نامه، سزای آفرین باد![M2]انشاء الله که همچنین باد!
[END]