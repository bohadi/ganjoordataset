[START][A]
[B][M1]بود در بصره جوانی ز اعراب
[M2]شده از عشق بتی مست و خراب
[B][M1]دختری آفت دل‌، غارت دین
[M2]غمزه‌اش در ره جان‌ها به کمین
[B][M1]چشم جادوش به کفر آغشته
[M2]صف مژگان ز خدا برگشته
[B][M1]عشوه‌اش خون جوانان خورده
[M2]دل صد پیر و جوان آزرده
[B][M1]نازپرور صنمی‌، سنگدلی
[M2]بیوفا شاهد پیمان گسلی
[B][M1]بصره از غمزهٔ او گشته خراب
[M2]رانده شط‌العرب از چشم پرآب
[B][M1]بصره را زآن خم زلف شبرنگ
[M2]داده بیم از خطر لشکر زنگ
[B][M1]دل مردان عرب‌، خستهٔ او
[M2]شد دل مرد جوان بستهٔ او
[B][M1]آن جوان داشت یکی مادر پیر
[M2]به هواداری فرزند، اسیر
[B][M1]مادری بسته به فرزند، امید
[M2]موی در تربیتش کرده سفید
[B][M1]گفت با مادر خود راز نهفت
[M2]مادر از روی وفا قصه شنفت
[A]
[B][M1]خواستگار آمد و با رنج دراز
[M2]خوانده‌ شد خطبه ‌و شد عقد فراز
[B][M1]خیمه کشت ازگل روبش گلشن
[M2]ناقه کشتند و شد آتش روشن
[B][M1]زان عروسی و از آن دامادی
[M2]مادرش کرد فراوان شادی
[B][M1]لیک از آغاز، عروس بدخوی
[M2]سر گران داشت بدان مادرشوی
[B][M1]زال خندان به تماشای عروس
[M2]آن جفاپیشه رخ از قهر عبوس
[B][M1]زال اگر رفتی و شیر آوردی
[M2]دختر از قهر بر آن تف کردی
[B][M1]زال اگر آب کشیدی ز غدیر
[M2]دختر آن آب فشاندی به کوبر
[B][M1]زال نان پختی و خوان بنهادی
[M2]دختر آن نان به ستوران دادی
[B][M1]پسر آوردی اگر صید ز راه
[M2]متعفن شدی اندر خرگاه
[B][M1]زان که گر زال زدی دست بر او
[M2]دختر آن لقمه نبردی به گلو
[A]
[B][M1]پیرزن صبر نمودی به جفاش
[M2]باکس آن راز نمی کردی فاش
[B][M1]لیک آن دختر غدار پلید
[M2]کرد با شوی شبی رازپدید
[B][M1]گفت مام تو مرا کشت ز غم
[M2]بس که با من کند از کینه ستم
[B][M1]ما نسازیم به یکجای مقر
[M2]یا مرا دار به‌بر، یا مادر
[B][M1]زن چو با مرد جوان آمیزد
[M2]زال باید ز میان برخیزد
[B][M1]من و او جمع نیاییم بهم
[M2]واندربن خیمه نپاییم بهم
[B][M1]می‌روم من سوی قوم از بر تو
[M2]بعد ازین آن تو و آن مادرتو
[B][M1]پسر این قصه چو از زن بشنید
[M2]از سر قهرگریبان بدرید
[B][M1]از در خیمه برون شد به ‌شتاب
[M2]رفت و با مادر خود کرد عتاب
[B][M1]زال از مهر جگرگوشهٔ خویش
[M2]سر به اندیشه فکند اندر پیش
[B][M1]دل ندادش که بگوید آن راز
[M2]که مبادا شود آن کار دراز
[B][M1]دختر از پیش پسر دور شود
[M2]پسرش واله و رنجور شود
[B][M1]هرچه گفت آن صنم کافرکیش
[M2]زال کرد آن همه در گردن خویش
[B][M1]تا جدایی نبود بین دو یار
[M2]بیگناهی به گنه کرد اقرار
[B][M1]گفت آری رخ‌بختم سیهست
[M2]من گنهکارم و او بی گنهست
[B][M1]راست‌می گوید و بی‌تقصیر است
[M2]گنه از مادر بی‌تدبیر است
[B][M1]مرد بیچاره چوبشنید سخن
[M2]رفت و بوسید سر و صورت زن
[B][M1]کای صنم بخش به حال تبهش
[M2]بگذر بهر خدا ازگنهش
[B][M1]جای شرمندگی ازآنچه شنید
[M2]تیزترشد زن بی‌شرم پلید
[B][M1]گفت خواهی که شوم ازتو رضا
[M2]دورکن مادر خود را ز‌ینجا
[B][M1]من در اینجا ننشینم با او
[M2]من درین خانه نشینم‌، یا او
[B][M1]مرد نادان ز سرکینه و درد
[M2]بین که با مادر بیچاره چه کرد
[A]
[B][M1]بیشه‌ای بود در آن نزدیکی
[M2]شهره در موحشی و تاریکی
[B][M1]بود معروف به وادیّ سباع
[M2]واندر آن از دد و از دام انواع
[B][M1]وادیئی‌ هول و خطرناک و مخوف
[M2]همچو دوزخ به مخافت معروف
[B][M1]آب در زیرو نیستان به زبر
[M2]درس ده خار بنانی کب دگر
[B][M1]آن نیستان که درو مرگ چونی
[M2]رسته و بسته کمر در ره وی
[B][M1]کردی ار غول در آن بیشه گذار
[M2]گم شدی در خم و پیچ نیزار
[B][M1]دیولاخی که در آن ورطه ز هول
[M2]دیو بر خویش دمیدی لاحول
[B][M1]باغ‌وحشی نه که ملکی ز وحوش
[M2]هر طرف ‌وحشیئی‌ افکنده ‌خروش
[B][M1]جنگلی پیرتر از دهر سپنج
[M2]چین به‌ رخساره‌اش از مار شکنج
[B][M1]چون فلک دامن پهناور او
[M2]دیدهٔ گرک به شب اختر او
[B][M1]هر طرف شیر نری نعره‌زنان
[M2]نعره‌اش زهره دَرِ پیل تنان
[B][M1]محضر قتل جوانان دلیر
[M2]جای مهرش اثر پنجهٔ شیر
[B][M1]فرش راهش ستخوان‌های کهن
[M2]دنده و جمجمه و ساق و لگن
[B][M1]کرده بر خاربنش جوجه‌، غراب
[M2]آشیان بسته به تلهاش‌، عقاب
[B][M1]مرزش از صدمت دندان گراز
[M2]هر قدم کرده دهان گله باز
[B][M1]روی هر سنگ، ددی صدرنشین
[M2]پشت هر بوته‌، پلنگی به کمین
[B][M1]از هر اشکفتی و سمجی‌، پیدا
[M2]اژدری هائل و ماری شیدا
[B][M1]اژدهایش ز سر شاخ بلند
[M2]گشته برگردن زرّافه کمند
[B][M1]شیرکُپیش بجسته به نبرد
[M2]بزده یک‌تنه بر مرکب و مرد
[B][M1]ببر بشکسته گوزنان به شکار
[M2]میزبان گشته به یوز و کفتار
[B][M1]هر طرف جانوری در تک و تاز
[M2]کرده گردن ز پی طعمه دراز
[B][M1]روز، هریک به کناری رفته
[M2]هر ددی در بن خاری خفته
[B][M1]شب‌، برون آمده از بهر شکار
[M2]بسته بر راهروان راه گذار
[A]
[B][M1]شد سوار شتر آن کهنه حریف
[M2]مادر خویش گرفته به ردیف
[B][M1]راند جمازه و آن مام نژند
[M2]اندر آن وادی تاریک فکند
[B][M1]نان و آبی بنهادش به کنار
[M2]بازگردید به نزدیک نگار
[B][M1]گفت ‌زالی که ‌دلت را خون ساخت
[M2]رفت جایی که عرب نی انداخت‌!
[B][M1]شب شد و نعرهٔ شیران برخاست
[M2]پرشد آوای ددان از چپ و راست
[B][M1]دست بگرفت زن از هول به چهر
[M2]مادرانه به لبش خندهٔ مهر
[B][M1]زیر لب زمزمه‌ای ساز نمود
[M2]وز جدایی گله آغاز نمود
[A]
[B][M1]شیرمردی ز سواران دلیر
[M2]که ‌بدی پیشهٔ او کشتن شیر
[B][M1]پدر اندر پدرش گُرد و سوار
[M2]همه دهقان‌منش وشیر شکار
[B][M1]جعبه پر تیر و بزه کرده کمان
[M2]به کمر خنجر و در مشت سنان
[B][M1]گام برداشت در آن بیشه خموش
[M2]کامدش زمزمه‌ای نرم به گوش
[B][M1]روی‌بنهاد بدان‌صوت خفیف
[M2]ناگهان پیر زنی دید نحیف
[B][M1]روی آورده به درگاه خدا
[M2]کند از مهر به فرزند دعا
[B][M1]گفت زالا به چه کار آمده‌ای‌؟
[M2]اندرین بیشه مگرگم شده‌ای‌؟
[B][M1]من بدین نیزه و این تیر و کمان
[M2]اندرین بیشه نباشم به امان
[B][M1]ازکجایی‌؟ زکجا آمده‌ای‌؟
[M2]شب درین بیشه چرا آمده‌ای‌؟
[B][M1]کاندرین بیشه بغیر از من و شیر
[M2]شب کسی پا ننهاده است‌، دلیر
[B][M1]پیرزن قصهٔ خود بازنمود
[M2]شکوه از بخت بد آغاز نمود
[B][M1]پهلوان گفت بدان پیر عجوز
[M2]که تو با این همه آزار هنوز
[B][M1]می کنی باز به درگا‌ه خدا
[M2]به چنان ظالم غدار دعا؟
[B][M1]ییر زن گفت بدوکای سره‌مرد
[M2]گرد کار من و فرزند مگرد
[B][M1]گر میان من و او شد شکرآب
[M2]تو مزن دست و مشوران دگر آب
[B][M1]که جوان است و جوان نادانست
[M2]رنج او بر دل من آسان است
[B][M1]طالب شادی او بودم من
[M2]پی دامادی او بودم من
[B][M1]چون که داماد شد و یار گرفت
[M2]چه زبانگر ز من آزارگرفت
[B][M1]به‌خطایی که نبوده است به چیز
[M2]نکشم دست ز فرزند عزیز
[B][M1]گرچه دارم جگر از جورش ریش
[M2]بد نخواهم به‌جگرگوشهٔ خویش
[B][M1]هرچه ناخن زنم اندر دل تنگ
[M2]بجز این پرده ندارد آهنگ
[B][M1]پهلوان گفت به خویش ازسر درد
[M2]لاف مردی چه زنی‌؟ اینک مرد!
[B][M1]شیرمردان ز تو بودند فکار
[M2]اینکت پیر زنی کرد شکار
[B][M1]نره شیر است و یا پیرزنست
[M2]پیرزن نیست که این شیرزنست
[B][M1]باچنین‌قلب‌وچنین‌لطف‌وگذشت
[M2]می‌توان‌بر دوجهان سلطان گشت
[A]
[B][M1]هاتفی گفت که ابرام بنه
[M2]مادر است این‌، دلش آزار مده
[B][M1]این چنین دل نبود با همه کس
[M2]کاین دل مادر کان باشد و بس
[B][M1]گر بود هیچ دلی عرش خدا
[M2]بود آن دل‌، دل مادر تنها
[A]
[B][M1]ای پسر مادر خود را مازار
[M2]بیش از او هیچ کرا دوست مدار
[B][M1]تو چه دانی که چها در دل اوست
[M2]او ترا تا به کجا دارد دوست
[B][M1]نیست از «‌عشق‌» فزون‌تر مهری
[M2]آن که‌بسته است به موی و چهری
[B][M1]عشق از وصل بکاهد باری
[M2]کم شود از غمی و آزاری
[B][M1]لیکن آن مهر که مادر دارد
[M2]سایه کی از سر ما بردارد؟
[B][M1]مهر مادر چو بود بنیادی
[M2]نشود کم ز عزا یا شادی
[B][M1]کور وکرکردی و بیمار و پریش
[M2]پیر و فرتوت و فقیر و درویش
[B][M1]مام را با تو همان مهر بجاست
[M2]نیست ‌این ‌مهر، که این ‌مهر خداست
[B][M1]گر نبودی دل مادر به جهان
[M2]آدمیت شدی از چشم نهان
[B][M1]معنی عشق درآب و گل اوست
[M2]عشق اگر شکل پذیرد دل اوست
[B][M1]هست فردوس برین چهرهٔ مام
[M2]چهرهٔ مام بهشتی است تمام
[B][M1]واب کوثرکه روان افزاید
[M2]زان دو پستان مبارک زاید
[B][M1]شاخ طوبیست قد و بالایش
[M2]خیز و سر نِه به مبارک پایش
[B][M1]از توگر مادر تو نیست رضا
[M2]دان که راضی نبود از تو خدا
[B][M1]وای اگر خندهٔ گستاخ کنی‌!
[M2]آخ اگر بر رخ او آخ کنی‌!
[B][M1]بسته مادر دل دروای‌ به تو
[M2]گر کنی وای برو، وای به تو!
[B][M1]دل او جوی گرت عقل و ذکاست
[M2]کان کلید همه خوشبختی‌هاست
[END]